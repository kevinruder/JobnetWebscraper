[GEUS er den nationale databank for geologiske data fra Danmark og Grønland, herunder data fra boringer efter vand, råstoffer og jordvarme. GEUS har til opgave at modtage indberetning af disse data og stille dem til rådighed for styrelser, regioner, kommuner, rådgivere, forsyninger, brøndborere, forskere m.fl. Afdeling for Grundvands- og Kvartærgeologisk kortlægning søger en geolog, geograf, miljøingeniør el. lign. B.Sc./M.Sc. som projektleder til et team på fire personer i ”Borearkivet" i København, hvor vi modtager og registrerer oplysninger om boringer i Danmark så de kan tilgængeliggøres i vores boringsdatabase Jupiter. Stillingen ønskes besat snarest muligt.      Jobindhold   Du vil få en rolle som projektleder med fagligt ansvar for arbejdet i Borearkivet, herunder planlægning og fordeling af arbejdet i samarbejde med den ansvarlige afdelingsleder. Desuden forventes du at kunne bidrage til at modernisere og digitalisere arbejdet i Borearkivet i samspil med GEUS’ afdeling for Data og IT.      De vigtigste daglige arbejdsopgaver vil være modtagelse og besvarelse af henvendelser til Borearkivet via telefon og email af både teknisk og mere serviceorienteret karakter, herunder: modtagelse, kvalitetssikring og registrering af nye boringer i vores boringsdatabase (indtastning og data overførsel), stedfæstelse af boringsplacering på kort, registrering af sløjfning af boringer og servicering af interne og eksterne brugere.      Dine kvalifikationer   Ved besættelsen vil der især blive lagt vægt på at du har: lyst og evner til at arbejde med og styre arkivopgaver, et vist kendskab til databaser og internetformularer, evnen til at sætte dig ind i og forstå bekendtgørelser og vejledninger, et vist kendskab til borearbejde, geologi og miljødata samt gode dansk kundskaber såvel mundtligt som skriftligt.      Der vil desuden blive lagt vægt på følgende personlige kvalifikationer: evnen til at være serviceminded overfor en bred kreds af brugere med varieret baggrund, at du er omhyggelig, systematisk og stabil, at du er initiativrig, engageret og positiv samt at du har flair for at arbejde med databaser og IT.      Afdeling for Grundvands- og Kvartærgeologisk kortlægning   Afdelingen har medarbejdere i både Århus og København og arbejder med forskning og rådgivning indenfor grundvand og geologisk kortlægning af Danmark samt varetager driften af GEUS’ Borearkiv og Boreprøvelaboratorium i København. Den geologiske kortlægning omfatter både de øverste jordlag i jordartskarteringen og råstofkortlægning på land samt opbygning af 3D geologiske modeller i Danmark og internationalt, hvor der arbejdes med fladedækkende geofysiske data og integration af geokemiske data. Vi er lige nu 19 i afdelingen, hvoraf 13 sidder på GEUS’ kontor i Århus og 6 i København.      Vi tilbyder   •	Et levende og uformelt arbejdsmiljø med dygtige og engagerede kolleger   •	Familievenlig arbejdsplads med flextidsordning   •	Et aktivt foreningsmiljø med personale- og kunstforening   •	Motionscenter med tilknyttet fysioterapi på arbejdspladsen      Løn og ansættelsesforhold   I henhold til overenskomst mellem Finansministeriet og den relevante forhandlingsberettigede faglige organisation.      Ansættelsesområdet er Energi-, Forsynings- og Klimaministeriet med tilhørende institutioner.      Energi-, Forsynings- og Klimaministeriet betragter mangfoldighed som et aktiv, og opfordrer alle interesserede uanset køn, alder, religion eller etnisk tilhørsforhold til at søge stillingen.      Yderligere oplysninger   Kan fås ved henvendelse til afdelingsleder Thomas Vangkilde-Pedersen på tlf. 21 19 44 16, e-mail: tvp@geus.dk eller Lasse Rasmussen på tlf. 91 33 39 72, e-mail: lra@geus.dk      Ansøgning   Ansøgningen skal være vedlagt et CV, samt relevante eksamenspapirer og evt. kontaktoplysninger på referencepersoner (max. 2).      Ansøgning sendes via GEUS hjemmeside www.geus.dk under Job og Uddannelse og skal være GEUS i hænde senest fredag den 23. marts 2018, kl. 12.00.      Ansøgninger modtaget efter tidsfristen vil ikke blive taget i betragtning.    ]