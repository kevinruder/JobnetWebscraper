[GEUS opbygger viden om hele vandkredsløbet og bidrager til forståelsen af mikrobiologiske processer i alt fra den dybe undergrund til vandrensningsanlæg. I Geokemisk Afdeling ønsker vi at styrke vores miljømikrobiologiske profil bl.a. i forbindelse med forståelse af forekomsten af multiresistente bakterier i jord- og vandmiljøet. Vi søger derfor en forsker i miljømikrobiologi for en 3-årig periode med mulighed for forlængelse. Ansættelsesstart er den 1. juni 2018 eller snarest muligt herefter.   Jobindhold  Vi søger en alsidig forsker, der er parat til at arbejde med en række forskellige faglige problemstillinger i en multidisciplinær afdeling, hvor det fælles omdrejningspunkt er forståelsen af kemiske og mikrobiologiske processer i jord- og vandmiljøet.    Du vil det første år blive ansvarlig for færdiggørelsen af et projekt, hvor vi udvikler mikrobiologiske vandrensningsteknologier ved tilsætning af specifikke nedbryderbakterier til sandfiltre på vandværker. Derudover vil du skulle arbejde med projekter om spredning af multiresistente bakterier fra gylle og mikrobiologiske metoder til monitering af gaslagring i undergrunden.    Fælles for alle opgaver er, at du er den molekylærbiologiske ekspert, og du vil derfor også få ansvaret for driften af afdelingens molekylærbiologiske laboratorium. Vi forventer, at du i løbet af ansættelsesperioden gør en indsats for bidrage med input til nye spændende projekter i afdelingen. Tilrettelæggelsen af dit arbejde vil du i høj grad selv stå for i samspil med afdelingens forskningsprofessor og øvrige ansatte.    Dine kvalifikationer  Ansættelsen vil ske på basis af videnskabelige kvalifikationer. Ved besættelsen lægges især vægt på følgende kvalifikationer    •	En ph.d.-grad i mikrobiologi eller lignende   •	Solid laboratorieerfaring, herunder praktisk erfaring med søjle- eller lignende gennemstrømningsforsøg   •	Solid erfaring med molekylærbiologiske analysemetoder, herunder qPCR og next generation sekventeringsteknikker   •	Erfaring med sorption og nedbrydning af organiske kemikalier i miljøet   •	Erfaring med at arbejde med multiresistente bakterier   •	Erfaring med at tiltrække ekstern finansiering   •	Dokumenterede forskningsmæssige kvalifikationer, herunder evne til at arbejde selvstændigt og sætte sig ind i komplicerede problemstillinger   •	Gode engelskkundskaber i både skrift og tale   •	Vi søger en talentfuld, motiveret og selvkørende person, der har lyst til at arbejde med forskellige teknikker i et internationalt og tværfagligt miljø    Geokemisk Afdeling   Afdelingen forsker i kemiske stoffers skæbne i jord og grundvand. Aktiviteterne er karakteriseret ved, at der tages afsæt i eksperimentelt arbejde i form af laboratorie- og feltforsøg. Undersøgelse af pesticider og andre miljøfremmede stoffers skæbne i jord og grundvand er et af afdelingens kerneområder. Derudover bearbejder vi grundvandskemiske data i relation til den nationale grundvandsovervågning. Vi er ca. 30 medarbejdere, herunder forskere, postdoc, og ph.d.-studerende.    Vi tilbyder  •	Et kreativt og tværfagligt forskningsmiljø   •	Et levende og uformelt arbejdsmiljø med dygtige og engagerede kolleger   •	Alsidige arbejdsopgaver og gode muligheder for selv at få indflydelse på dem   •	Udviklingsmuligheder og adgang til kurser og anden efteruddannelse   •	Familievenlig arbejdsplads med flextidsordning   •	Et aktivt foreningsmiljø med personale- og kunstforening   •	Motionscenter med tilknyttet fysioterapi på arbejdspladsen    Løn og ansættelsesforhold  I henhold til overenskomst mellem Finansministeriet og den relevante forhandlingsberettigede faglige organisation.    Ansættelsesområdet er Energi-, Forsynings- og Klimaministeriet med tilhørende institutioner.    Energi-, Forsynings- og Klimaministeriet betragter mangfoldighed som et aktiv, og opfordrer alle interesserede uanset køn, alder, religion eller etnisk tilhørsforhold til at søge stillingen.    Yderligere oplysninger  Kan fås ved henvendelse til afdelingsleder Claus Kjøller på tlf. 51 72 82 02, e-mail: clkj@geus.dk    Udenlandske ansøgere kan læse yderligere om at bo og arbejde i Danmark på GEUS ekstranet   http://international-staff.geus.dk/   Ansøgning  Ansøgningen skal være vedlagt et CV, en publikationsliste med separat angivelse af artikler registreret i ISI Web of Science, eventuelt kopier af enkelte publikationer af særlig relevans for stillingen og evt. kontaktoplysninger på referencepersoner (max. 2). Ph.d.-bevis samt resume af ph.d. eller andet materiale der kan dokumentere kvalifikationer på forskerniveau vedlægges.   Indleverede ph.d.-afhandlinger som endnu ikke er forsvaret, kan fremsendes med ansøgningen og vil indgå i bedømmelsen. Ph.d.-afhandlingen skal godkendes af Universitetet inden ansættelsen.    Ansøgning sendes via GEUS hjemmeside www.geus.dk under Job og Uddannelse og skal være GEUS i hænde senest onsdag den 4. april 2018, kl. 12.00.    Ansøgninger modtaget efter tidsfristen vil ikke blive taget i betragtning.    Ansættelsesproceduren  Et fagkyndigt bedømmelsesudvalg bestående af to interne seniorforskere vil foretage en individuel evaluering af ansøgernes faglige kvalifikationer hvor ansøgerne vurderes kvalificeret eller ikke-kvalificeret i forhold til den opslåede stilling. Herefter vil et ansættelsesudvalg beslutte hvem af de fagligt kvalificerede kandidater de ønsker at indkalde til en ansættelsessamtale. Proceduren sker i henhold til ”Bekendtgørelse om ansættelse og bedømmelse af videnskabelige medarbejdere ved De Nationale Geologiske Undersøgelser for Danmark og Grønland § 4 og 7.   ]