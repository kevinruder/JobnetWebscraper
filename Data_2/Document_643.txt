[Skriv et speciale, der kan skabe ny viden inden for uddannelse eller dagtilbudPå Danmarks Evalueringsinstitut (EVA) arbejder vi for at styrke kvaliteten af uddannelser og dagtilbud i Danmark. Dit speciale kan i efteråret 2018 blive en selvstændig del af det arbejde. Undervejs i forløbet vil du få tæt sparring fra EVA’s konsulenter og adgang til stor viden på områderne.  Gennem analyser og evalueringer, redskaber og formidling bidrager vi til løsningerne til fremtidens uddannelses- og læringspraksis – inden for dagtilbud for børn, grundskole, over ungdomsuddannelser til videregående uddannelse og voksen- og efteruddannelse. Vi søger selvstændige og engagerede kandidatstuderende, som brænder for at skrive et metodisk stærkt og anvendelsesorienteret speciale inden for et af vores arbejdsområder.  Dit speciale Temaet for dit speciale skal ligge inden for EVA’s handlingsplan 2018, som du finder på https://www.eva.dk/handlingsplaner. Det kan fx handle om kvalitet i dagtilbud for børn, nytilkomne elever i grundskolen, teamsamarbejde, kreativitet i ungdomsuddannelserne, feedback og prøveformer på EUD, frafald på videregående uddannelser eller voksen- og efteruddannelse til fremtidens arbejdsmarked.  Du vil som specialestuderende få tæt sparring fra konsulenter, der arbejder med tematisk beslægtede projekter, og du vil få adgang til stor viden inden for uddannelse og dagtilbud for børn. Metodisk har du mange valgmuligheder til dit speciale; vores kompetencer spænder bredt inden for bl.a. interview, observationsstudier, spørgeskemaer og statistisk analyse af registerdata.Dine kompetencer   Vi forestiller os, at du skal skrive speciale på en samfundsvidenskabelig eller pædagogisk kandidatuddannelse, fx økonomi, statskundskab, sociologi eller pædagogisk antropologi, og at du har interesse i uddannelses- eller dagtilbudsområdet. Og vi forestiller os, at du har:

Skarp analytisk sans og stærke metodiske kompetencer.
Stor evne til at formulere kompliceret stof klart og præcist.
Stor evne til at arbejde selvstændigt og vedholdende. 

Vi tilbyder Sammen med dygtige kolleger og bl.a. andre specialeskrivende vil du indgå i et miljø, der er kendetegnet ved faglige diskussioner, stor handlefrihed og høj kvalitet i opgaveløsningen. Du vil blive inddraget i opgaver og aktiviteter – fagligt og socialt – på lige fod med konsulenter, dog med den klare præmis, at det er specialet, der er dit primære fokus. Specialet kan evt. bidrage til EVA-publikationer; det afklarer vi i forløbet.  Ansættelsesvilkår Opstart er senest den 3. september 2018, og samarbejdet løber over et semester. Der ydes et månedligt honorar på kr. 6.000.Flere oplysninger Du kan læse mere om EVA på www.eva.dk. Hvis du har spørgsmål eller vil høre mere om specialesamarbejdet, kan du kontakte nuværende specialestuderende på EVA Emilie Schram på esc@eva.dk eller udviklingschef Signe Ploug Hansen på sph@eva.dk.  Ansøgningsfrist Fristen er 1. maj 2018. Ansøgning, CV og karakterudskrift uploades via linket fra https://www.eva.dk/om-eva/job-hos-eva/stillingsopslag. I ansøgningen bedes du ud over din motivation for at søge redegøre for hvilke område og emne, som du er interesseret i – gerne med angivelse af konkrete projektidéer og metodiske præferencer.  Danmarks Evalueringsinstitut opfordrer alle kvalificerede ansøgere uanset alder, køn, religion eller etnisk tilhørsforhold til at søge stillingen. ]