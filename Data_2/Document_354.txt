[Har du erfaring med udvikling af læringsmateriale og har du samtidig tæft og interesse for digitalisering, så har vi projektet til dig.   Mercantec søger snarest muligt en projektmedarbejder, som i tæt samarbejde med underviserne på Teknologisk VidenCenter kan sikre, at afdelingen senest sommeren 2019 har samlet alt relevant undervisningsmateriale på en digital læringsplatform således at undervisere og elever umiddelbart kan få adgang til undervisningsmaterialer. Materialerne organiseres i læringspakker på læringsplatformen LearnSpace.   Som projektmedarbejder får du ansvar for at videreføre projektet i samarbejde med uddannelseslederne på Teknologisk VidenCenter. Du sikrer at de enkelte teams lever op til de aftalte krav for læringspakkerne, og at teamet som helhed tager ejerskab og står inde for det fælles materiale både fagligt og pædagogisk.   Fagområderne, som du primært skal arbejde med på Teknologisk VidenCenter, er: Data, Elektronik, Automatik, Elektriker, VVS og Industriteknik. Der er tale om både grundforløb og hovedforløb.   Om dig  Som projektmedarbejder indgår du både som en pædagogisk projektguide og som reel udførende i forhold til det konkrete arbejde med at oprette læringspakkerne på vores online platform. Det er derfor nødvendigt, at du har pædagogisk indsigt og gerne erfaring med læring hos unge og voksne. Dine IT kompetencer gør, at du selvstændigt kan skabe en digital sammenhængende platform og gøre den digitalt tilgængelig online.    Som person er du en god kommunikator både i skrift og tale, og du formår at samarbejde med mange forskellige fagspecialister. Du arbejder projektorienteret, men har samtidig fokus på målet. Du er vedholdende, har styr på detaljerne, og du lader dig ikke nemt slå ud.    Har du lyst til at høre mere?  Hvis ovenstående har gjort dig nysgerrig efter at høre mere, er du meget velkommen til at kontakte uddannelsesleder Mette Elisabeth Gaml-Sørensen. Du kan læse mere om Teknologisk VidenCenter og vores mange forskellige uddannelsesretninger her  Der er tale om en tidsbegrænset projektstilling på fuld tid. Projektperioden forventes at være juni 2018 til juni 2019. Løn- og ansættelsesvilkår iht. overenskomst mellem Finansministeriet og relevant organisation. Ansøgningsfristen er den 8. april 2018, og samtaler afholdes umiddelbart herefter.   Arbejdsstedet er i Viborg.  Alle interesserede opfordres til at søge uanset personlig baggrund.  ]