[Til alsidig stilling hvor du både har mulighed for at fordybe dig og tale med mange forskellige mennesker.
Virksomhedsbeskrivelse: Profilpartners er en velkonsolideret rekrutteringsvirksomhed med mere end 20 års anciennitet på markedet for rekruttering af ledere, specialister og generalister til et bredt udsnit af danske og internationale virksomheder. Vi er kendt for at være meget dedikeret i vores arbejde og for at levere rekrutteringsløsninger af høj kvalitet. Vi holder, hvad vi lover og går aldrig på kompromis med de løsninger, vi præsenterer for vores kunder. Vi er meget ærekære med vores arbejde og bestræber os altid på at yde vores bedste for at levere den optimale løsning til vores kunder. Vi har højt til loftet og alligevel begge ben på jorden. Har du en god idé, gennemfører vi den gerne. Tonen er fri og meget direkte. I hverdagen bidrager humor og en uformel omgangstone til et inspirerende arbejdsmiljø og et godt fællesskab.
Stillingsbeskrivelse: Du starter med at have en supportfunktion for vores headhuntere i en stilling, hvor det er tanken, at du skal vokse med stillingen for til sidst at komme til at sidde med den type opgaver, du er bedst til. Du får derfor en travl og meget hektisk hverdag, hvor du kommer til at have mange bolde i luften på én gang. Des flere opgaver, du kan kapere, des flere vil du få overleveret.   På baggrund af en job- og profilbeskrivelse kommer du til at researche efter emner, som kunne være interessante til vores ledige stillinger. Du arbejder som nævnt tæt sammen med virksomhedens headhuntere og får den koordinerende rolle i forhold til at arrangere samtaler mellem kunde og kandidater, indhente referencer, oversættelser fra dansk til engelsk, korrekturlæsning m.v.   Vi lægger mange kræfter i at sikre, at alle kandidater, vi er i dialog med, skal føle sig godt behandlet, derfor er løbende dialog og registrering af data i vores database et område, vi har meget fokus på. Vi har mange loyale kunder, der både bruger os til at løse stillinger på både lavere og højere niveau, og det vil derfor være mange forskellige typer stillinger, som du vil blive involveret i.   Har du flair for det, kan samtaler med kandidater også komme på tale. Arten og omfanget af opgaver, som du bliver involveret i, afhænger i høj grad af dit erfaringsgrundlag, dine kompetencer og naturligvis dine evner.  Du kommer til at sidde sammen med kollegaer i byrådssalen i vores firmadomicil, som er Birkerøds gamle rådhus.
Egenskaber: Stillingen stiller store krav til din udholdenhed, kreativitet og dine analytiske evner. Du er en god menneskekender, du er udadvendt, engageret og fleksibel. Dertil kommer dit høje drive, og evnen til hurtigt at sætte dig ind i ting. Du er analytisk anlagt, og er i stand til at få noget fra hånden uden, at det går ud over kvaliteten af dit arbejde, som altid skal være i top.
Du tilbydes: En spændende og alsidig stilling i en velkonsolideret dynamisk virksomhed, hvor der vil være stor mulighed for at være med til at præge hverdagen og virksomhedens udvikling på sigt.
Sprogkundskaber / IT: Det forventes, at du er rutineret bruger af IT og er flydende i engelsk og dansk i skrift og tale.
 
 ]