[GEUS opbygger viden om geologien i Danmark og arbejder med 3D modellering af geologi i nationale og internationale projekter. Afdeling for Grundvands- og Kvartærgeologisk kortlægning i Århus søger pr. 1/8-2018 en seniorforsker til projekter indenfor 3D geologisk modellering, herunder udvikling af nye modelleringsmetoder og anvendelse af fladedækkende geofysiske data, især i relation til vandressourcer og vandforvaltning.    Jobindhold  De primære arbejdsopgaver omfatter deltagelse i forsknings- og rådgivningsopgaver primært relateret til grundvand og med speciel vægt på 3D geologisk modellering. Modelleringsopgaverne vil centrere sig omkring geologisk tolkning af boredata og geofysiske data, især luftbårne elektromagnetiske data og seismik. Fokus vil være på både dybdegående geologisk tolkning med inddragelse af discipliner som stratigrafi, strukturel geologi samt sedimentære og glaciale processer og på udvikling af nye metoder og modelleringsteknikker.    Dine kvalifikationer   Ansættelsen vil ske på basis af videnskabelige kvalifikationer og det er et krav, at du besidder en PhD-grad og relevant forskningserfaring indenfor 3D geologisk modellering samt har solid geologisk viden og et godt kendskab til geofysiske metoder. Du skal have stor erfaring med geologisk tolkning af geofysiske data og opbygning af detaljerede geologiske modeller, herunder anvendelse af voxel-modellering og geostatistiske metoder. Vi vil desuden lægge stor vægt på god skriftlig formuleringsevne på dansk og engelsk og dokumenterede evner til videnskabelig publicering i internationale tidsskrifter samt flair for at holde levende faglige præsentationer på møder og konferencer.    Der vil desuden blive lagt vægt på at du har interesse for at arbejde i et tværfagligt forskningsmiljø, hvor vi værdsætter en uformel atmosfære og godt humør.    Afdeling for Grundvands- og Kvartærgeologisk kortlægning   Afdeling for Grundvands- og Kvartærgeologisk kortlægning i Århus beskæftiger sig hovedsagelig med forskning og rådgivning indenfor grundvand og geologisk kortlægning og modellering. Opbygning af 3D geologiske modeller indgår som et grundlæggende og vigtigt element i mange af afdelingens opgaver. Afdelingen varetager desuden driften af GEUS’ Borearkiv og Boreprøvelaboratorium med 6 medarbejdere placeret i København. I Århus er vi 13 medarbejdere, heraf 9 forskere, rådgivere og geologer, 3 PhD og postdocs og 1 projekt controller og vi samarbejder i stor udstrækning med de øvrige forskningsafdelinger i GEUS samt danske og udenlandske firmaer, universiteter og forskningsinstitutioner.    Vi tilbyder  •	Et kreativt og tværfagligt forskningsmiljø   •	Et levende og uformelt arbejdsmiljø med dygtige og engagerede kolleger   •	Alsidige arbejdsopgaver og gode muligheder for selv at få indflydelse på dem   •	Udviklingsmuligheder og adgang til kurser og anden efteruddannelse   •	Familievenlig arbejdsplads med flextidsordning   •	Central beliggenhed i Universitetsparken i Århus    Løn og ansættelsesforhold  I henhold til overenskomst mellem Finansministeriet og den relevante forhandlingsberettigede faglige organisation.    Ansættelsesområdet er Energi-, Forsynings- og Klimaministeriet med tilhørende institutioner.    Energi-, Forsynings- og Klimaministeriet betragter mangfoldighed som et aktiv, og opfordrer alle interesserede uanset køn, alder, religion eller etnisk tilhørsforhold til at søge stillingen.    Yderligere oplysninger  Kan fås ved henvendelse til afdelingsleder Thomas Vangkilde-Pedersen på tlf. 21 19 44 16, e-mail: tvp@geus.dk eller Flemming Jørgensen på tlf. 22 94 66 26, e-mail: flj@geus.dk    Udenlandske ansøgere kan læse yderligere om at bo og arbejde i Danmark på GEUS ekstranet   http://international-staff.geus.dk/   Ansøgning  Ansøgningen skal være vedlagt CV, en publikationsliste med separat angivelse af artikler registreret i ISI Web of Science, publikationer af særlig relevans for stillingen (max. 3), ph.d.-bevis, samt evt. kontaktoplysninger på referencepersoner (max. 3).    Ansøgning skal være GEUS i hænde senest onsdag den 4. april 2018, kl. 12.00, og sendes via GEUS hjemmeside www.geus.dk under Job og Uddannelse.     Ansøgninger modtaget efter tidsfristen vil ikke blive taget i betragtning.    Ansættelsesprocedure   Et fagkyndigt bedømmelsesudvalg bestående af en intern og to eksterne seniorforskere vil foretage en individuel evaluering af ansøgernes faglige kvalifikationer hvor ansøgerne vurderes kvalificeret eller ikke-kvalificeret i forhold til den opslåede stilling. Herefter vil et ansættelsesudvalg beslutte hvem af de fagligt kvalificerede kandidater de ønsker at indkalde til en ansættelsessamtale. Proceduren sker i henhold til ”Bekendtgørelse om ansættelse og bedømmelse af videnskabelige medarbejdere ved De Nationale Geologiske Undersøgelser for Danmark og Grønland § 4 og 7.   ]