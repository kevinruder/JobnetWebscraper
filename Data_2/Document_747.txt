[Institut for Datalogi ved IT-Universitetet besætter en deltidsstilling som leder af Forskningscenter for Offentlig IT med start snarest muligt.   IT-Universitetet og Digitaliseringsstyrelsen har oprettet Forskningscenter for Offentlig IT som led i realiseringen af regeringens strategi "Et solidt it-fundament - Strategi for IT-styring i staten" og med henvisning til Statens IT-råds arbejde for opbygning af større akademisk viden om offentlig IT-styring samt review af IT-projekter og IT-driftsstyring.   Centerets formål  Centerets formål er at bidrage til forskningsbaseret viden og kompetenceudvikling vedrørende offentlige IT-projekter, herunder drift og vedligeholdelse af it-systemer. Centeret skal formidle forskningsbaseret viden til ansatte i staten, som kan drage nytte af denne viden i arbejdet med offentlig IT, både på projekt- og driftssiden. (Se i øvrigt uddybning længere nede).   Centerlederens opgaver  Centerlederens opgaver følger af beskrivelsen af centrets formål og opgaver, og omfatter blandt andet:  

Daglig ledelse og styring af centerets aktiviteter, samt rapportering af fremdrift i centerets arbejde til centerets styregruppe, som består af direktøren af Digitaliseringsstyrelsen og rektor for IT-Universitetet i København  
Udfærdigelse af strategi og handleplaner for centerets arbejde samt indstilling af disse til beslutning i centerets styregruppe,  
Udfærdigelse af budget og fremdriftsrapportering samt indstilling af disse til beslutning i centerets styregruppe  
Administration af centerets budget og arbejdsplan  
Bidrage til centerets faglige opgaver  Det forventes desuden, at centerlederen orkestrerer relevante relationer og samarbejder med interne og eksterne interessenter, løbende udvikler og videreudvikler centerets aktiviteter, og opsøger muligheder for yderligere ekstern finansiering.   Centerlederens kvalifikationer  Centerlederen skal have de relevante kvalifikationer og erfaringsmæssig baggrund for at løse ovenstående opgaver, herunder blandt andet:  

Relevant teknisk og ledelsesmæssig uddannelse og erfaring  
Forretningsmæssig indsigt i offentlig-private leverandørforhold  
Akademisk indsigt i og/eller professionel erfaring med:   

Ledelse og styring af IT-projekter i alle faser fra analyse til vedligeholdelse og drift  
Offentlige IT-udbudsforrentninger  
Offentlige IT-kontrakter  
Alle faser af systemudvikling og softwareudvikling  
IT-projekt reviews  
Vedligeholdelse og drift af offentlige IT-systemer  
Personaleledelse, rekruttering, medarbejderudvikling  
Aktivitets- og forretningsudvikling  
Indgående kendskab til relevante dele den danske IT-branche  
Flydende dansk og engelsk i skrift og tale  Centerets faglige genstandsområde og metode  Forskningscenterets faglige genstandsområde er IT-udviklingsprojekter og styring af IT-drift, herunder hvorledes projekterne etableres, organiseres, ledes, overvåges, gennemføres, afsluttes og evalueres; hvilke faktorer der fører til at et projekt lykkes eller fejler; og hvilke anbefalinger og uddannelsestiltag der kan lede til en større grad af succes. Med hensyn til styring af drift omhandler Centeret afdækning af hvilke metoder, der virker og hvilke sourcingstrategier, der virker i hvilke sammenhænge, samt afdækning af, hvilke anbefalinger og uddannelsestiltag der skal til. Centeret vii ligeledes forske i myndighedernes og private virksomheders IT-organisering, herunder hvilke kriterier der skal til for at styrke mulighederne for succes, og hvilke modeller der bedst fungerer til forskellige kontekster. Centerets studier skal være baseret pa teknisk indsigt i softwareudvikling, organisatorisk indsigt i projektetablering og ledelse, forretningsmæssig indsigt i offentlig-private leverandørforhold, og på den internationale akademiske og professionelle litteratur. Centeret vil studere allerede gennemførte it-projekter ("post-mortem"), både vellykkede og fejlslagne sådanne.   Centerets opgaver  Centeret skal bl.a. forestå følgende:  

Centeret skal bidrage til den akademiske og professionelle viden og litteratur om IT-projekter, herunder formulere anbefalinger for styring af offentlige IT-projekter og tilvejebringe case studies, der kan benyttes i uddannelse.  
Centeret skal foreslå uddannelsestiltag rettet mod offentlige topledere (fx medlemmer af IT- projektstyregrupper), eventuelt også mod statens særlige master-class for udvalgte projektledere, dels for vurderingskorpset og endelig rettet mod IT-Universitetets heltids- og deltidsuddannelser.  
Centeret skal etablere grundlaget for "reference class forecasting'' inden for it-projekter og dermed sikre bedre grundlag for dimensionering, planlægning og gennemførelse af fremtidige projekter.  
Centeret arrangerer events på IT-Universitetet om tidsaktuelle problemstillinger inden for offentlige IT-projekter rettet mod professionelle, der arbejder med offentlige IT-projekter eller it-styring.  Der henvises desuden til regeringens Strategi for it-styring i staten, november 2017, initiativ 4.3.   IT-Universitetet tilbyder  ITU tilbyder et spændende og udfordrende job i et internationalt miljø med dygtige medarbejdere og gode kollegaer. Vi har en åben og uformel omgangstone og en afvekslende hverdag. Arbejdstiden er 18,5 timer pr. uge.  Ansættelse og aflønning  Aflønning og øvrige ansættelsesforhold sker i henhold til overenskomst mellem Finansministeriet og Akademikernes Centralorganisation. Der vil være mulighed for at forhandle individuelle tillæg afhængig af dine kvalifikationer.   Stillingen ønskes besat snarest muligt.   Yderligere information  Du er velkommen til at kontakte Peter Sestoft tlf. 7218 5083/e-mail sestoft@itu.dk, hvis du ønsker yderligere information om stillingen.   Ansøgningsprocedure  Du kan kun søge stillingen igennem vores e-rekrutteringssystem. Søg ved at trykke på knappen "Søg stillingen" nederst i stillingsannoncen på vores hjemmeside: http://www.itu.dk/stillinger.   Ansøgningsfristen er den 23. marts 2018 kl. 12:00.   Samtaler forventes afholdt i uge 14 og 15. IT-Universitetet benytter test i forbindelse med vores rekrutteringsforløb.   IT-Universitetet ønsker at afspejle et internationalt miljø og ser mangfoldighed som en ressource. Vi opfordrer alle kvalificerede uanset personlig baggrund til at søge stillingen.  ]