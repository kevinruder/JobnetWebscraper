[ Har du lyst til at være med til at videreudvikle Danmarks Statistiks indsats for at understøtte samfundsdebatten med fakta og viden? Har du en veludviklet samfundsforståelse, stærke analytiske kompetencer, en systematisk tilgang til dit arbejde og erfaring med at drive udviklingsprojekter? Skriver du godt og journalistisk vinklet? Så har vi det helt rigtige job til dig!   Vi er på udkig efter en ny kollega, der skal videreudvikle vores arbejde med medieovervågning og planlægning af kommunikationsaktiviteter og samtidig tage del i redaktionsarbejdet. Du bliver en del af vores presseteam, som indgår i et fagligt stærkt kommunikationsmiljø i en organisation, der spiller en vigtig rolle i det danske samfund.  I Danmarks Statistik belyser vi udviklingen i samfundet med tal. Den viden, vi leverer, danner grundlag for debat, forskning og analyse. Samtidig sikrer den, at beslutninger på alle niveauer i det danske samfund – fra landspolitik til dispositioner i den enkelte husholdning – kan ske på grundlag af troværdig og objektiv information.  Ansvar og arbejdsopgaver  Din vigtigste opgave i presseteamet bliver at drive og videreudvikle vores medieovervågning, så vi skærper vores fokus på temaer og debatter, hvor Danmarks Statistik kan understøtte mediedækning og samfundsdebat med fakta. Heri ligger også ansvaret for at udarbejde vores månedlige pressestatistik.  Du får et tæt samspil med den jourhavende journalist i presseteamet, og du er fast deltager i de daglige redaktionsmøder. Dine daglige opgaver vil også omfatte udarbejdelse af journalistiske artikler og sproglig sparring på forskellige former for tekster, ligesom du vil få ansvaret for at drive projekter af længere varighed. Ved fx sygdom og ferie skal du kunne aflaste dine kollegaer i presseteamet og løfte opgaven som jourhavende.   Jobbet kræver, at du er morgenmenneske og indstillet på, at arbejdsdagen begynder kl. 7.30.   Din profil   Du er uddannet journalist eventuelt med en samfundsvidenskabelig overbygningsuddannelse. Du er færdiguddannet og har 1-2 års relevant erhvervserfaring efter endt uddannelse.   Det er afgørende vigtigt, at du har et godt overblik, er en stærk planlægger og i besiddelse af en god forståelse for, hvordan vi med fakta kan bidrage til samfundsdebatten. Du skal have erfaring med at drive udviklingsprojekter over en længere periode, og du skal kunne skrive levende, præcist og journalistisk vinklet.  Det er en forudsætning, at du har kendskab til databaser og erfaring med at omsætte data til små analyser og grafiske præsentationer. Du skal forstå at bruge den viden, medieovervågningen generer, strategisk, så den understøtter organisationens overordnede strategi.   Løn og ansættelse   Aflønning sker efter gældende overenskomst i staten. Vi forventer, at du kan tiltræde senest 1. juni 2018.   Kontakt og ansøgning  Ønsker du flere oplysninger om stillingen, er du velkommen til at kontakte presseansvarlig Helle Harbo Holm på 39 17 37 09 / hso@dst.dk.  Vil du søge jobbet? Så send os din ansøgning, eksamenspapirer og CV mv. ved at klikke på ”Søg stillingen” nedenfor.    Kort om Danmarks Statistik  Danmarks Statistik er den centrale myndighed for den danske statistik, placeret i Økonomi- og Indenrigsministeriet. Vi indsamler, bearbejder og offentliggør statistiske oplysninger om samfundsforhold. Danmarks Statistik har cirka 550 ansatte og er en familievenlig arbejdsplads med gode udviklingsmuligheder. Få et hurtigt overblik over Danmarks Statistik på www.dst.dk   Se vores medarbejdervideo her: https://youtu.be/UanDN4JQ5us  Du kan følge os på LinkedIn    ]