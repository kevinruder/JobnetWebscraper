[Er du fortrolig med persondataret og har du forståelse for den juridiske side af informationssikkerhed? Er du god til at aflæse forretningsbehov og omsætte dem til håndgribelig juridisk rådgivning? Så er du måske vores nye jurist.     Om kontoret   Du bliver en del af kontoret for Autorisation & Analyse. Kontoret er præget af høj faglighed, men også en uformel og humoristisk tone. Du vil referere direkte til kontorchefen i dit daglige arbejde.     Stillingen indgår som en del af det samlede arbejde med informationssikkerhed i Sundheds- og Ældreministeriets koncern, dvs. du vil have gode kolleger såvel i Styrelsen for Patientsikkerhed som i de andre institutioner på Sundheds- og Ældreministeriets område.     Dit arbejde    Dine primære arbejdsopgaver:   •	Yde rådgivning i forhold til persondataretlige opgaver   •	Have overblikket over styrelsens forpligtelser ift. databeskyttelsesforordningen        o	Overblik over dataanvendelser        o	Den registreredes rettigheder        o	Databehandleraftaler og opfølgning herpå        o	Informationssikkerhedshændelser   •	Være styrelsens koordinator i forhold til koncernarbejdet med sikkerhedsregler, retningslinjer, awareness-initiativer mv.   •	Indgå i it-projekter og design af løsninger   •	Compliance-opgaver generelt     Din uddannelse og erfaring   Du har en juridisk baggrund som f.eks. cand.jur., cand.merc.jur. eller tilsvarende. Ideelt set har du erfaring med persondataret og informationssikkerhed, ligesom du har godt kendskab til forvaltningslov, offentlighedslov og meget gerne sundhedsloven. Men nyuddannede kan også komme i betragtning – vi sørger i givet fald for oplæring.     Dine personlige kvalifikationer   Som person motiveres du af at finde gode løsninger, hvor forretningsbehov, it-understøttelse og datasikkerhed går op i en højere enhed. Du er god til at skabe relationer, samarbejde og rådgive på forskellige niveauer. Du skal brænde for at formidle din viden til andre – også til andre, der har et helt andet fagligt udgangspunkt. Du arbejder analytisk, har en struktureret tilgang til løsning af opgaver, og du slipper ikke opgaven, før du er i mål.     Vi tilbyder   Arbejdet med informationssikkerhed i Styrelsen for Patientsikkerhed hviler på et solidt fundament, men kravene stiger løbende i takt med, at risikobilledet ændrer sig. Informationssikkerhed er derfor et kritisk område for styrelsens opgavevaretagelse. Styrelsen for Patientsikkerhed søger derfor en jurist, der kan understøtte arbejdet med og yde juridisk rådgivning indenfor informationssikkerhed og databeskyttelse – særligt i forbindelse med implementeringen af databeskyttelsesforordningen i styrelsen.     Du kan i et vist omfang selv være med til at forme stillingen ud fra din erfaring og interesse.     Om ansættelsen   Du bliver ansat efter gældende overenskomst mellem Finansministeriet og Akademikernes Centralorganisation.     Kontakt os gerne    Få mere at vide om stillingen ved at ringe til kontorchef Birgitte Drewes, telefon 7221 6875.     Er du interesseret?   Klik på "søg stillingen" og send os din ansøgning med CV og eksamensbevis. Ansættelsessamtaler forventes afholdt i uge 14 og 15.     Generelt om styrelsen   Styrelsen for Patientsikkerhed arbejder for, at det er trygt at være patient i det danske sundhedsvæsen. Vi fører bl.a. tilsyn med autoriserede sundhedspersoner og sundhedsorganisationer, udsteder autorisationer til 16 forskellige autoriserede faggrupper, og vi behandler klager fra patienter og ankesager om erstatninger. Vi administrerer desuden rapporteringssystemet om utilsigtede hændelser i sundhedsvæsenet, ligesom vi administrerer EU-reglerne om sygesikring ved behandling i udlandet.      På det grundlag bidrager vi til, at sundhedsvæsenet lærer af fejl og forebygger gentagelser.  Vi er mere end 450 medarbejdere og har tilknyttet over 700 sagkyndige konsulenter, der dækker de sundhedsfaglige specialer inden for hele sundhedsområdet.      Som led i anden del af regeringens plan for flytning af statslige arbejdspladser vil behandlingen af klager fra patienter og ankesager om patienterstatninger blive varetaget af den kommende Styrelse for Patientklager og Erstatning fra forventeligt 1. maj 2018. Den opslåede stilling er ikke berørt af udflytningen.  ]