[Den kommende Udviklings- og Forenklingsstyrelse er i fuld gang med at udbygge og styrke styringen af organisationens it-udviklings- og driftsområder og søger derfor en erfaren portefølje- og dataanalytiker til styrelsens porteføljestyringsenhed. Du kommer til at etablere og implementere best practice inden for et datadrevet it-governance- og porteføljestyrings-setup i den fremtidige Udviklings- og Forenklingsstyrelse.   Du vil indgå i en porteføljestyringsenhed, der har ansvaret for styringen og den faglige understøttelse af igangsatte it-udviklingsprojekter fra start til slut, ressourcestyring (workforcemanagement) på tværs af Skatteforvaltningens it-udviklingsopgaver, ledelsesrapportering, kvalitetssikring af projekt- og datagrundlag, faglig undervisning og facilitering og meget mere.   Du skal have erfaring med og lyst til at arbejde med dataanalyse samt være motiveret for at arbejde med andre fagområder. For at styrke den generelle viden, der er nødvendig for at komme hele vejen rundt i opgaveløsningen samt understøtte hinanden i forhold til at kunne levere de ydelser, som organisationen efterspørger, arbejder vi med et fagligt overlap mellem enhedens medarbejderkompetencer.   Om jobbet  Du vil hovedsagelig skulle etablere grundlaget for data, fremstille og behandle data med henblik på handlingsorienteret rapportering samt udarbejde generel rapportering med dertilhørende opgaver.   Dit primære arbejde vil bestå i at:   konvertere dataanalyser til handlingsorienterede     ledelsesrapporter, projektstatusrapporter og separate ressourcerapporter med     udgangspunkt i brugernes behov  formidle data til alle organisatoriske niveauer,     mundtligt og skriftligt  kravspecificere til databaser  opbygge, videreudvikle og vedligeholde     datamodeller og analyseredskaber  forecaste forskellige fremtidsscenarier på     baggrund af eksisterende data  kommunikere nøgleområder på projekt- og porteføljeniveau     til en bred skare af interessenter.    Det forventes yderligere, at du kan medvirke til at:   sikre validitet i det datagrundlag, vi arbejder     med  sørge for løbende opfølgning på it-projekter     samt vejlede projektledere, styregruppeformænd og andre interessenter  optimere og videreudvikle projekt- og     porteføljegovernance  sammentænke porteføljens data med riskmanagement  teste og udfordre projekter med hensyn til     projektøkonomi, ressourcer, planer, kvalitet og det efterfølgende driftssetup  følge op på gevinstrealiseringsplan.     Dine kompetencer  Det er vigtigt, at du kan arbejde struktureret med komplekse data og evner at formidle komplicerede problemstillinger på en letforståelig måde. Du finder det naturligt at samarbejde på alle niveauer, støtte op om kollegaer og levere på mange og forskelligartede opgaver. Du kan lide at sætte dig ind i nye fagområder og er ikke bange for at lære nyt, hvis det kan hjælpe dig med opgaverne og skabe værdi for kontoret.   Du kan skabe overblik både operationelt og strategisk over processer, systemer og data, og du kan omsætte forretningens behov til systemspecifikation. Du er opsøgende og har erfaring i at føre en konstruktiv dialog – og motiveres af at videndele.   Stillingen kræver god forståelse for statistik og statistisk metode kombineret med god forståelse for projektarbejde og interessenthåndtering i en politisk styret organisation. Det er vigtigt, at du har forståelse for den virkelighed, tallene afspejler - både når du analyserer data, og når du leverer high level-ledelsesinformation.   Vi forestiller os, at du er ingeniør eller har en kandidatgrad inden for it eller økonomi eller har opnået tilsvarende kompetencer.   Ansøgning og kontakt  Send din ansøgning sammen med CV og eventuelt yderligere materiale via linket ”Søg jobbet” senest 3. april 2018. Har du spørgsmål til stillingen, er du velkommen til at kontakte kontorchef Niels Zachariassen på tlf. 72388912.   Løn og ansættelsesvilkår i henhold til gældende overenskomst. Der vil kunne optræde test i rekrutteringsprocessen. Der vil forud for ansættelsen blive indhentet straffeattest.   Ansættelsesområdet er Skatteministeriet med tilhørende styrelser. Dit arbejdssted vil indtil videre være Østbanegade 123, 2100 København Ø. På sigt vil arbejdsstedet skifte til Udviklings- og Forenklingsstyrelsens lokation på Osvald Helmuths Vej 4, 2000 Frederiksberg.   Udviklings- og Forenklingsstyrelsen  Som led i regeringens plan ’Fra én til syv styrelser – skatteforvaltningen 2021’ vil SKAT fra den 1. juli 2018 blive erstattet af syv nye styrelser. De nye styrelser oprettes med ansvaret for hver sin kerneopgave inden for én juridisk myndighed under Skatteministeriet, så der sikres smidigt samarbejde på tværs af alle skatteforvaltningens opgaver.   Udviklings- og Forenklingsstyrelsens kerneopgave bliver at sikre, at skatteforvaltningen understøttes af driftssikker og fremtidsparat it. Styrelsen forventes bemandet med ca. 900-1.100 medarbejdere og får kontorer i København, Middelfart og Aalborg. Læs mere om Udviklings- og Forenklingsstyrelsen på http://www.fra1til7.dk.   Skatteministeriet opfordrer alle kvalificerede ansøgere uanset alder, køn, religion eller etnisk tilhørsforhold til at søge stillingen.   ]