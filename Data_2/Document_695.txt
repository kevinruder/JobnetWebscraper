[En værdsat og dygtig rådgiver søger nye udfordringer og vi søger derfor en erfaren rådgiver, der kan være med til at understøtte, at vi bliver endnu bedre til den tidlige indsats og virksomhedssamarbejdet.    Jobbet  Som vores nye rådgiver skal du have erfaring med og et indgående kendskab til lovgivningen og mulighederne for fastholdelse af sygemeldte borger. Du skal kunne samarbejde med mange forskellige interessenter og aktører, herunder de sygemeldtes arbejdspladser. Essentielt for vores arbejdsplads er det, at du er i stand til at tænke i helheder og har lyst til at arbejde i et jobcenter, hvor fokus er på målrettede og bæredygtige forløb for den enkelte borger – og hvor borgeren selv tager ansvar for sit forløb.   Vi arbejder ud fra en værdi om, at borgere selv har indflydelse og ansvar for deres forløb. Det gør vi på forskellige måder – for eksempel gennem en ressourceorienteret og ansvarsbevidstgørende tilgang i samtalerne, men også ved at forvente, at borgerne selv booker deres samtaler hos os.   I Job og Socialservice er der hele tiden fokus på det tværgående arbejde, og med implementering af den seneste tids reformer er det fokus blevet yderligere forstærket. Vi er heldigvis organiseret under samme ledelse som ydelsen, det specialiserede socialområde og rusmiddelområdet og med dem arbejder vi tæt sammen om indsatser, der skal bringe den sygemeldte tilbage i job.   Desuden er Jobcenterets Aktive Tilbud og Virksomhedsservice hovedleverandører til Fastholdelsesteamet’s borgere og leverer tilbud og virksomhedsforløb af høj kvalitet, hvor fokus er på progression, tæt opfølgning og individuelt tilrettelagte forløb.    Stillingen er organiseret i Fastholdelsesteamet, som i forvejen består af 13 rådgivere på sygedagpenge- og jobafklaringsområdet, 9 i gruppen med ledighedsydelse og ressourceforløb, 1 fagkonsulent på rehabiliteringsområdet, 1 faglig konsulent på sygedagpengeområdet og 1 teamleder. Vi brænder alle for vores arbejde og glæder os til at tage imod dig. Vi er kendetegnet ved et godt kollegaskab, faglig sparring og en grundig oplæring af nye kolleger. Desuden er det en vigtig værdi for os, at den enkelte kollega ikke kommer til at stå alene.   Om dig  Du har en relevant socialfaglig uddannelse og kommer fra en lignende myndighedsstilling, hvor du har iværksat beskæftigelsesrettede tilbud, haft fokus på rettidighed i din sagsbehandling, vurderet uarbejdsdygtighed, forelagt sager for rehabiliteringsteamet og bidraget løbende til udvikling og forbedring af arbejdsgange. Som et helt centralt værdigrundlag tror du på, at selv borgere med komplekse problemstillinger er værdiskabende på arbejdsmarkedet – og du arbejder målrettet efter denne værdi.   Du ser vigtigheden af og ikke mindst mestrer at dokumentere der, der virker for borgere på sygedagpenge og du trives med myndighedsrollen.  I perioder vil du have travlt og derfor er det vigtigt, at du forstår at løse din opgaver balanceret. Det vil sige: korrekt og med fokus på effektiv brug af ressourcerne. Derfor arbejder du struktureret, selvstændigt, systematisk, har et godt overblik og en høj datadisciplin. It-løsninger ser du som et uundværligt redskab i opgaveløsningen.  Som person har du en positiv livsanskuelse og ser muligheder frem for forhindringer   Har du spørgsmål?  Hvis du vil høre mere om stillingen, kan du kontakte teamleder Berit Kristoffersen på tlf.: 43 97 91 94, mail: bea@greve.dk    Løn og ansættelse  Stillingen er på 37 timer om ugen og ønskes besat snarest muligt. Lønnen fastsættes efter forhandling med din faglige organisation og principperne i Ny Løn.    Vi holder ansættelsessamtaler i uge 16 og 17. ]