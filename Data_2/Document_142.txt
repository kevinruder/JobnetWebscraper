[Vil du være med til at styrke monitoreringen af udbetalinger i den kommende Skattestyrelse? Du får en hel central rolle i SKATs arbejde med at forhindre systematiske fejl i udbetalinger samt svindel. Din opgave bliver at deltage i analyser af store mængder af data og identificere atypiske udbetalingsmønstre på alle udbetalingsområder i SKAT. Overvågning, drift og udvikling Du kommer til at arbejde i vores monitoreringsenhed, som er en del af Skatteministeriets værn mod svindel med udbetalinger. Via dit engagement og bevågenhed skal du analysere og overvåge alle typer af udbetalinger relateret til statens skatter og afgifter. I tæt samarbejde med dataanalytikere deltager du i analyser på alle udbetalingsområder i SKAT. Overvågning af udbetalinger og udbetalingsgrundlag sker gennem anvendelse af forskelligt statistisk materiale, herunder nøje definerede interval-, nøgle- og grænseværdier. Vores kontor og opgaver er i konstant udvikling. Det er derfor vigtigt, at du har en stærk skatte- og afgiftsfaglig indsigt, og at du på en positiv og konstruktiv måde kan deltage i udviklingen og styrkelsen af vores overvågning og monitorering i samarbejde med dine kollegaer i kontoret, afdelingen og øvrige enheder på tværs af Skatteministeriet. Skattefaglig profil Det er en fordel, hvis du har et stort fagligt kendskab til forskellige skatte- og afgiftsarter, og at du har kendskab til hele eller dele af SKATs systemportefølje på brugerniveau. Vigtigst af alt har du masser af gå-på-mod og entusiasme. Derudover lægger vi vægt på, at: 

Du kan sætte dig ind i komplekse datastrukturer og bistå med udsøgning af relevante data til analyseformål fra SKATs datawarehouse eller databank. 
Du er klar og tydelig i din kommunikation, både i tale og på skrift. 
Du arbejder struktureret og sikrer, at der altid er en høj kvalitet i din opgaveløsning, samtidig med at du overholder dine deadlines. Du er fleksibel og har mulighed for at yde en ekstra indsats i spidsbelastningsperioder. 
Du er lærenem og sætter dig hurtigt ind i nye arbejdsprocesser og systemer. 
Du er god til at samarbejde og forstår at videndele med dine kolleger. Om afdelingen og monitoreringsenheden Du kan se frem til at blive en del af en afdeling i udvikling, med et stærkt fokus på at sikre, at det statslige indtægtsregnskab er korrekt. I afdelingen arbejdes der i høj grad på tværs af enheder. Monitoreringsenheden er en del af Regnskab § 38 i Horsens. Når der opstår atypiske udsving i regnskabsdata, notificeres andre enheder i SKAT, som iværksætter vejledning, øget kontrol eller decideret indsats. Målet er at forhindre fejl og svindel med udbetaling inden udbetalingen finder sted. Enheden består af 11 dedikerede specialister, hvis engagement, kompetencer og samarbejde danner rammen for et godt socialt miljø, med en god og uformel omgangstone. Vi garanterer spændende og komplekse opgaver og en varieret hverdag, hvor du selv er med til at planlægge dine arbejdsopgaver og skabe idéer til nye indgangsvinkler. Ansøgning og kontakt Send din ansøgning og dit CV, samt eksamensbevis via linket ”Søg stillingen” senest 15. april 2018. Der vil løbende blive indkaldt til samtale.Hvis du har spørgsmål til stillingen, er du velkommen til at kontakte kontorchef, Erik Rosenbæk på telefon 30 92 44 29 eller mail erik.rosenbaek@skat.dk. Der kan forekomme tests i forbindelse med ansættelsesforløbet. Løn og ansættelsesvilkår efter gældende overenskomst. Du bliver ansat i Skatteministeriet med tilhørende institutioner. Arbejdsstedet vil være Løvenørnsgade 25, 8700 Horsens. Der vil blive indhentet straffeattest i forbindelse med ansættelse. Skattestyrelsen Som led i regeringens plan ”Fra én til syv styrelser - skatteforvaltningen 2021” vil SKAT fra den 1. juli 2018 blive erstattet af syv nye styrelser. De nye styrelser oprettes med ansvaret for hver sin kerneopgave inden for én juridisk myndighed under Skatteministeriet, så der sikres smidigt samarbejde på tværs af alle skatteforvaltningens opgaver.Skattestyrelsens kerneopgave bliver at sikre nem og korrekt skattebetaling for borgere og virksomheder. Styrelsen forventes bemandet med ca. 3.300-3.500 medarbejdere og får kontorer i hele landet, herunder i København, Ribe, Høje Taastrup og Aarhus. Læs mere om Skattestyrelsen på http://www.fra1til7.dk Skatteministeriet opfordrer alle kvalificerede ansøgere, uanset alder, køn, religion eller etnisk tilhørsforhold til at søge stillingen. ]