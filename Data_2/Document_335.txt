[ 
Sjællands Universitetshospital (SUH) skal have ny stabschef. Vi søger en leder med indgående forståelse for strategiske forandringsprocesser kombineret med en dokumenteret evne til at skabe ledelsesmæssige resultater gennem styring af værdiskabelse.
Sjællands Universitetshospital er Danmarks yngste universitetshospital, og en afgørende brik i Region Sjællands ambitiøse sygehusplan. Vores mission er patienten, og visionen er suveræn kvalitet. I en verden fuld af nye muligheder og forventninger ser vi os som pionerer, der ønsker at definere en ny, bedre og anderledes måde at drive sundhedsvæsenet på.
Sjællands Universitetshospital er over de sidste år etableret som en organisatorisk enhed. Næste trin er den fysiske samling i det nye kvalitetsfondsbyggeri i Køge, som vil skabe rammen for et universitetshospital i fuld skala. Vi er således i gang med at skabe et samlet og bedre sundhedsvæsen for regionens borgere, og en spændende og udviklende arbejdsplads for medarbejderne.
Læs mere om Sjællands Universitetshospital på: http://www.regionsjaelland.dk/suh
Om afdelingen
Som stabschef kommer du til at stå i spidsen for knap 50 medarbejdere fordelt i fem enheder, der alle har egen leder. Herudover er du overordnet chef for den regionale henvisningsenhed og stabens forskningsenhed.
Stabens ledere og medarbejdere er særdeles kompetente med dyb indsigt i hospitalets drift og udvikling.
Administrativ stab består af fem enheder:
Økonomi og Analyse
Økonomi og Analyse hr det overordnede ansvar for økonomi- og aktivitetsstyring. Enheden understøtter sygehusledelsen og afdelingsledelsernes løbende økonomi- og aktivitetsstyring. Det drejer sig særligt om at udarbejde et solidt grundlag for styring af hospitalets økonomi og aktivitet. Hovedopgaverne omfatter bl.a.: økonomi og aktivitet, ledelsestilsyn, data, kapacitetsanalyser samt forskningsadministration.
Strategi og Plan
Strategi og Plan varetager planlægningsopgaver, bl.a. i forbindelse med implementering af regionens sygehusplan, hjemtag af udenregional behandling samt organisationsændringer. Enheden har desuden ansvaret for fremdriften i hospitalets strategiarbejde og det kommende forandringsprogram, ligesom hospitalets kommunikationsfunktion er forankret i Strategi og Plan.
HR og Uddannelse
HR og Uddannelse yder ledelsesstøtte og rådgivning til sygehusledelsen og hospitalets ledere. Opgaverne spænder vidt – og kan f.eks. være medvirken ved fusioner og omstruktureringer, projekter omkring trivsel og samarbejde og rådgivning i enkeltsager, vagtplansupport og fastlæggelse af vilkår ved rekruttering af ledere. Enheden driver hospitalets Ledelsesakademi og er desuden overordnet ansvarlig for hospitalets arbejdsmiljøindsats.
Kvalitet og Målstyring
Kvalitet og Målstyring understøtter det samlede arbejde med kvalitetsudvikling og patientsikkerhed på Sjællands Universitetshospital. Det drejer sig særligt om implementering og opfølgning på nationale og lokale indsatsområder, bl.a. Det Nationale Kvalitetsprogram, kræftpakkeforløb, risikostyring og patientsikkerhed, brugerinddragelse og kliniske databaser.
Informatik og Patientservice.
Informatik og Patientservice koordinerer på IT-området og har en central rolle i implementering af sundhedsplatformen. Enheden rådgiver desuden på det sundhedsjuridiske felt, og enheden har ansvaret for hospitalets administrative patientservice, herunder behandling af patientklager.
Om opgaven 
Som stabchef bliver du sygehusledelsens nærmeste sparrings- og samarbejdspartner i arbejdet med at sikre fremdrift i og opfølgning på de styringer, projekter og strategiske satsninger, som sygehusledelsen er involveret i. Sygehusledelsen består af en sygehusdirektør og tre vicedirektører, hvoraf den ene også er projektdirektør for byggeriet i Køge. Din reference bliver sygehusdirektøren, som du vil få et meget tæt samarbejde med.
Stabschefens væsentligste opgave er, at skabe en vifte af opgaveløsninger og tiltag fra staben, som sætter hospitalet i stand til at løse sine opgaver således at meningsfuld finansiel-, ressource- og aktivitetsstyring, suveræn kvalitet og høj medarbejdertrivsel går hånd i hånd. Derigennem understøttes værdiskabelse gennem strategisk og tillidsskabende samspil med hospitalets afdelinger og medarbejdere.
En meget stor opgave i de kommende år bliver implementeringen af det forandringsprogram, der skal gøre Sjællands Universitetshospital klar til at ibrugtage og flytte ind i det nye universitetshospital i Køge. Stabschefen vil få en central rolle i denne proces, som vil sætte en helt ny ramme for patienter og medarbejdere.
Om dig
Du bliver en betydningsfuld leder på et meget ambitiøst hospital, og vil blive mødt af store forventninger

Vi forventer, du kan identificere dig med fundamentet for hospitalets strategi, og formår at koble vores patientorientering til din ledelsesudøvelse. På Sjællands Universitetshospital er patienten alt, og det gælder også i hospitalets stab
Vi søger en leder af hjertet, som formår at omsætte ord til handling
Vi søger en leder, der evner at lede komplekse forandringsprocesser og samtidig leverer sikker styring undervejs
Vi forventer, at du har ledelseserfaring og mestrer kunsten at opstille strategisk retning, forventninger og ambitioner i åben dialog med dine ledere og deres medarbejdere
Vi forventer, at du er relationelt stærk, lyttende, klart kommunikerende og besidder en naturlig autoritet.
Vi forventer, at du har bred administrativ erfaring og indsigt i administrative driftsopgaver med blik for optimal ressourceudnyttelse. Gennem et kontinuert ledelsesmæssigt fokus sikrer du løbende udvikling og strømlining af arbejdsprocesser og aktiviteter i staben

Du er strategisk og analytisk stærk, og formår at gennemføre beslutninger gennem vedholdenhed og handlekraft.  Du har samtidigt en løsningsorienteret tilgang, præget af kreativitet, mod og nytænkning. Du stiller dig i spidsen for talentudvikling af dine medarbejdere og ledere, og inddrager deres kompetencer med henblik på at skabe engagement, motivation og virkelyst.
Du har en relevant samfundsvidenskabelig akademisk uddannelse og erfaring med strategisk ledelse og rådgivning. Erfaring fra offentlige virksomheder og forståelse af public service er nødvendigt, og indsigt i sundhedsvæsenets styringsmodeller vil være en fordel.
Om stillingen
Stillingen er til besættelse fra 01.06.18 eller snarest derefter. Stillingen besættes på overenskomstvilkår i henhold til Aftale for chefer indgået mellem RLTN og Djøf m.fl.
Ansøgning 
Ansøgere til stillingen bedes fremsende en motiveret ansøgning og cv.
Ansøgningsfrist og ansøgningsproces
Ansøgningsfrist 03.04.18
Første samtalerunde 11.04.18
Udvalgte kandidater går videre til anden samtalerunde, der finder sted 20.04.18.
Der vil være testforløb for kandidater mellem første og anden samtalerunde.
I øvrigt om ansættelsesproceduren
Vi gør opmærksom på, at, som led i strategien, vil hospitalet inddrage en repræsentant fra Patientforum i rekrutteringsprocessen, i form af en patient eller en pårørende, som deltager i samtalen.
Der vil naturligvis være fuld fortrolighed i vores behandling af ansøgere.
Yderligere oplysninger kan fås hos sygehusdirektør Henrik Villadsen, 28 95 27 28.Om Sjællands Universitetshospital
Sjællands Universitetshospital vil være pioner i det danske sundhedsvæsen og definere en ny, bedre og anderledes måde at drive et sundhedsvæsen på. Med overskriften ”Patienten er alt” implementerer hospitalet en ambitiøs strategi, som vil sætte en ny retning for fremtiden. Missionen er patienten, og visionen er suveræn kvalitet.

Sjællands Universitetshospital er etableret som en organisatorisk enhed. Vi er således allerede nu i gang med at skabe et samlet og bedre sundhedsvæsen for regionens borgere og en spændende og udviklende arbejdsplads for medarbejderne. Når bygningerne i Køge står færdige i 2023, vil regionens specialiserede behandlings-, forsknings- og undervisningsaktiviteter være samlet her. Læs mere om Sjællands Universitetshospital på her.]