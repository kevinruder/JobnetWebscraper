[Kan du motivere medarbejderne til at yde deres bedste og samtidig have stort fokus på at sikre, at I som enhed er med til at beskytte borgere og samfund mod varer, der udgør en trussel mod sikkerhed, sundhed og miljø?    Kan du omsætte strategier til håndgribelige indsatser, som du og dine medarbejdere kan styre efter i en uforudsigelig hverdag? Så er du måske vores nye kontorchef i Økonomi og Planlægning i den kommende Toldstyrelse.   Den kommende Toldstyrelse har til opgave at sikre nem og enkel angivelse af korrekt told og effektiv forvaltning af EU’s regler for handel over grænser 24/7. Vi har også ansvar for at opretholde en stærk toldkontrol og beskytte det danske samfund mod indførsel af illegale varer. I de kommende år har vi en vigtig opgave med at modernisere og yderligere digitalisere toldområdet som fastsat i EU's toldkodeks.    Vil du være med fra starten?  Vi er ved at opbygge den kommende Toldstyrelse i Aarhus. I et nyoprettet kontor, der hører under underdirektørområdet Stab, skal du støtte op om Toldledelsen gennem:    Styring af og opfølgning på Toldstyrelsens     mål- og resultatplan, herunder økonomi og produktion   Koordination af ressourcer, bl.a. til     deltagelse i udviklingen af it-projekter til øget digitalisering   Styring af data og dataprocesser    Analyser og strategi    En af dine første opgaver bliver at rekruttere dit nye team og skabe kulturen og rammerne for arbejdet med Økonomi og Planlægning.   Kontorets opgaver bliver:     Udarbejdelse af lokale bidrag til finansloven,     ændringsforslag, tillægsbevillinger, aktstykker og bevillingssager   Udarbejdelse og opfølgning på grundbudgetter     og lokale budgetter, herunder lokal lønstyring  Månedlig budgetopfølgning og bidrag til     kvartalsvis koncernfælles udgiftsopfølgning  Opfølgning på styrelsesspecifikke     anmærkninger og revisionsrapporter  Produktionsstyring, mål og måling, og     opfølgning på mål- og resultatplan, herunder koordinering af ressourcebehov  Kontakt til koncernfælles løsninger på økonomi/regnskabs-,     bygnings-, service- og indkøbsområdet  Ansvarlig for styrelsens strategi og årshjul   Kortlægning     af risici i den kommende Toldstyrelse    Leder med stærk faglighed og fokus på kvalitet  Du har en relevant videregående uddannelse med en stærk lederprofil, og du har lysten til at agere rollemodel i opbygningen af den kommende Toldstyrelse med fokus på både kultur og faglighed. Har du kendskab til offentlig økonomistyring og måske med opbygning af en ny enhed, er det en fordel. Det er vigtigt, at du har gåpåmod og gejst, hvilket kræves ved opbygning af noget nyt.   Du er analytisk og formår at se sammenhænge og udfordringer på tværs, og vi lægger vægt på, at du kan skabe relationer, idet du får ansvaret for at koordinere på tværs af styrelsens område.    Du har solid erfaring med ledelse og kan sikre leverancer af høj kvalitet i samarbejde med såvel interne som eksterne samarbejdspartnere. Du kan omsætte strategier og politikker til håndgribelige mål og udstikke retning for dine medarbejdere samtidig med, at du er engageret og har fokus på udvikling og forandringer, så du kan understøtte medarbejderne i den opbygningsfase, I står overfor. Din ledelsesstil er tillidsbaseret og delegerende.   Ansøgning og kontakt  Send ansøgning, CV, eksamensbevis og eventuelt yderligere materiale via linket ”Søg jobbet” senest 5. april 2018.   Du skal være opmærksom på, at ansættelse sker under forudsætning af, at du via Politiets  Efterretningstjeneste kan sikkerhedsgodkendes til klassifikationsgraden HEMMELIGT (HEM), da du skal arbejde med klassificerede dokumenter og systemer.   Ønsker du at vide mere om stillingen, er du velkommen til at kontakte underdirektør Søren Trangbæk på 72 37 33 20 mellem kl. 13 – 16. Samtaler forventes afholdt i uge 15 og 16.   Løn- og ansættelsesvilkår efter gældende overenskomst. Stillingen er klassificeret i lønramme 37.  Ansættelse vil være i Skatteministeriet med tilhørende institutioner. Der kan indgå test i ansættelsesforløbet, som kan blive varetaget af en ekstern konsulentvirksomhed.   Dit arbejdssted bliver indtil videre Lyseng Allé 1, 8270 Højbjerg. Vores lokaler på Lyseng Allé er dog under ombygning, og dit arbejdssted vil derfor i en periode være Slet Parkvej 1, 8310 Tranbjerg.     Toldstyrelsen  Som led i regeringens plan ’Fra én til syv styrelser – skatteforvaltningen 2021’ vil SKAT fra den 1. juli 2018 blive erstattet af syv nye styrelser. De nye styrelser oprettes med ansvaret for hver sin kerneopgave inden for én juridisk myndighed under Skatteministeriet, så der sikres smidigt samarbejde på tværs af alle skatteforvaltningens opgaver.   Toldstyrelsens kerneopgave er at sikre korrekt toldafregning til EU gennem en effektiv kontrolindsats og digitale og kundevendte services, der gør det smidigt og enkelt for virksomheder og borgere at handle på tværs af grænser. I samarbejde med andre myndigheder arbejder vi for at hindre illegal import og beskytte borgere og virksomheder mod farlige eller sundhedsskadelige varer som fx våben og narkotika.   Vi varetager fagligt krævende opgaver i komplekse processer. Vi skal samtidig levere et højt serviceniveau og en effektiv kontrol i alle dele af opgaveløsningen. Det kræver stærk koordinering både internt og med andre aktører, nationalt såvel som internationalt. Vi tager ansvar, og vi samarbejder – om den samlede opgave og i de daglige beslutninger.   Sammen med de andre styrelser under Skatteministeriet sikrer Toldstyrelsen fundamentet for finansieringen af den offentlige sektor i Danmark.   Styrelsen forventes bemandet med omkring 650 medarbejdere og får kontorer i Aarhus og Køge samt på en række nuværende lokationer over hele Danmark. Læs mere om Toldstyrelsen på www.fra1til7.dk.    Vi opfordrer alle interesserede uanset alder, køn, religion eller etnisk tilhørsforhold til at søge. ]