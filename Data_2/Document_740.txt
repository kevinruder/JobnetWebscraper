[Projektorganisationen for Nyt OUH, søger en erfaren ingeniør til arbejdet med kravspecificering, udbud og implementering af logistikteknologier i forbindelse med opførelsen af det nye hospital i Odense.   Nyt OUH har store ambitioner på logistikområdet, og Projektorganisationen har derfor brug for en faglig stærk medarbejder i arbejdet med at realisere et robust og driftssikkert logistiksystem.      Om projektet Nyt OUH – ét af Danmarks største byggerier   Byggeriet af Nyt OUH vil samle det nuværende Odense Universitetshospital (OUH), Børne- og Ungepsykiatrien samt voksenpsykiatrien med Syddansk Universitet. Det samlede byggeri vil blive ét af de største byggerier i Danmark med i alt ca. 250.000 m2 nybyggeri. Byggeriet vil foregå over de næste 5 år og forventes at stå færdig ved udgangen af 2022. Nyt OUH er nu i en udbudsfase med flere store udbud i totalentreprise. Efter valg af totalentreprenører gennemføres en optimering af projektets plandisponering, og i samme fase fastlægges endelig løsning af det samlede logistiksystem, hvorefter den teknologiske del heraf sendes i udbud.      Om Projektorganisationen for Nyt OUH   Projektorganisationen består pt. af ca. 40 – 45 medarbejdere som, på vegne af Region Syddanmark, udgør Bygherrefunktionen på projekt Nyt OUH. Projektorganisationen er en dynamisk organisation med bredt sammensatte fagligheder og kompetencer og der samarbejdes på tværs af de enkelte delprojekter og opgaver indenfor byggeri, udstyr, IT, logistik m.v. Vi arbejder med høj intensitet og faglighed og i et nært samarbejde med eksterne rådgivere og entreprenører samt ledere og medarbejdere på det eksisterende OUH og Psykiatrien. Projektorganisationen har kontorer med udsigt over byggepladsen for Nyt OUH og her er den ofte hektiske hverdag præget af professionalisme i et uformelt arbejdsmiljø.      Kvalifikationer og kompetencer   Du har erfaring med specificering og implementering af automatiserede tekniske systemer. Endvidere har du erfaring med udbudsprocesser og kontraktindgåelse.   Du er hurtig til at sætte dig ind i nye organisationer og problemstillinger, og kan arbejde såvel tværfagligt som tværorganisatorisk.     Faglige kvalifikationer:    En ingeniøruddannelse eller tilsvarende uddannelse, indenfor mekanik, produktion, logistik eller lignende.      Erfaring med kravspecificering af automatiserede systemer.      Erfaring med gennemførelse af udbudsprocesser.      Gerne erfaring med implementering af tekniske systemer i større byggerier. Gerne erfaring med databehandling og –analyser. Gerne indsigt i lager- og andre logistikteknologier.          Personlige kvalifikationer:    Kan arbejde selvstændigt, målrettet og velstruktureret.      Har gode samarbejdsevner. Er god til at lære nyt og overskue komplekse opgaver og sammenhænge. Har gode kommunikationsevner, mundtligt såvel som skriftligt.     Projektorganisationen for Nyt OUH   Du bliver en del af projektorganisationens funktionsområde for Udstyr/IT og Logistik, med reference til Projektchefen for dette område.     Du skal, i tæt samarbejde på tværs af projektorganisationen, bygherrerådgiver og driftsorganisationen på eksisterende OUH, udarbejde kravspecifikationer og udbudsmateriale. Du skal være med til gennemførelse af de kommende udbud af de tekniske logistikanlæg, med henblik på at få logistikløsningen sikkert implementeret på Nyt OUH.     Herudover skal du deltage i den generelle videreudvikling af logistiksystemerne til Nyt OUH, hvilket foregår i tæt samarbejde med OUH´s logistik-afdeling.     Opgaven skal udføres i henhold til allerede fastlagte koncepter og tidsplaner for selve opførelsen af Nyt OUH.      Yderligere oplysninger   Du kan læse mere om Nyt OUH på http://www.nytouh.dk. Ansættelsessted er Projektorganisationen for Nyt OUH, Glisholmvej 2A, 5260 Odense S.     Du er velkommen til at kontakte Projektleder Anne Mette Vraa på tlf. 24904622, eller Projektchef Lars Pilekjær på 21689593 for yderligere oplysninger om stillingen.     Stillingen ønskes besat snarest muligt. Ansættelse iht. gældende overenskomst og nærmere aftale.     Ansøgningsfrist er søndag den 25. marts 2018.     Ansættelsessamtaler afholdes i uge 15.    ]