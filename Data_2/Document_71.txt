[Rigsarkivet søger en AC-medarbejder til digital bevaring af vores fælles hukommelse Bliver du udfordret af komplekse problemstillinger? Har du solid teknisk forståelse, evne til at sætte dig ind i formatspecifikationer og kan du lave scriptprogrammering?  Så er det måske dig vi søger til en nyoprettet stilling som AC-medarbejder til digital bevaring.  Det danske samfund er blevet digitalt, og mere og mere af den information, som skal bevares for eftertiden findes derfor i digital form. Rigsarkivet har i mange år arbejdet med bevaringen heraf og er blandt de førende arkiver i Europa på området. Den hastige teknologiske udvikling udfordrer imidlertid vores praksis, og vi har behov for en mere dybtgående analyse og vurdering af de formater, som anvendes, ikke mindst på sundhedsområdet.   Vi søger en AC-medarbejder, som kan bidrage til vores arbejde med digital bevaring. Stillingen er til besættelse 1. maj 2018 eller snarest derefter. Den er placeret i Rigsarkivets afdeling for Indsamling og Bevaring, området for Digital Bevaring og oparbejdning (DBO).  Arbejdsstedet er Rigsarkivets bygninger på Kalvebod Brygge i København.   DBO har ansvaret for modtagelse, langtidsbevaring og oparbejdning af digitalt skabte data til videre anvendelse, bl.a. til forskningsformål. Data kommer primært fra den offentlige sektor. Området har i øjeblikket 18 ansatte.  Stillingsbeskrivelse Som medarbejder i DBO bliver du tilknyttet vores bevaringsteam, der varetager en bred vifte af opgaver for at sikre bevaringen af den digitale del af Danmarks fælles hukommelse for eftertiden.   Dit primære arbejdsområde bliver at arbejde med systematisk opbygning af viden om de formater, som den digitale information findes i med henblik på at identificere og analysere aktuelle udfordringer med langtidsbevaring af bevaringsværdige data. Du skal særligt have fokus på sundhedsområdet og de formater, som anvendes i kliniske sammenhænge og i sundhedsvidenskabelig forskning. Du skal have de it-faglige kvalifikationer til at medvirke til at skabe løsninger, der sikrer, at data kan genanvendes, både på kort og langt sigt.   Du skal herudover medvirke til opgaver i relation til lagring af den digitale information, herunder tilpasning af vores egenudviklede digitale lagringssystem.     Du skal også bidrage til vores vejledning af såvel Rigsarkivets medarbejdere som myndigheder og leverandører i fortolkning og brug af Rigsarkivets regler for digital bevaring, jf. bekendtgørelse nr. 1007 af 20. august 2010 om arkiveringsversioner. I den forbindelse er det vigtigt, at du har gode databasekompetencer, og meget gerne praktisk erfaring med eksempelvis dataudtræk eller konvertering.   Da vores arbejdsområde er bredt, har du derudover mulighed for at blive involveret i en lang række øvrige opgaver, afhængig af dine kompetencer og interesser.  Kvalifikationer Til dette arbejde har vi behov for en person med følgende kvalifikationer:  en relevant kandidatuddannelse, som eksempelvis datalog eller ingeniør evne til at omsætte teoretisk viden til praktiske løsninger evne til at formulere sig mundtligt og skriftligt  Det er en fordel, hvis du har erfaring med dataindsamling erfaring med programmering, relationelle databaser og SQL erfaring med XML og XML Schema viden om digital bevaring og gerne kendskab til Rigsarkivets arbejde hermed  kendskab til sundhedsfaglig forskning og viden om de formater, som sundhedsdata findes i  Vi forventer, at du som person: er udadvendt og er god til at skabe kontakter og netværk kan lide at arbejde både selvstændigt og i teams er velformuleret og resultatorienteret  er metodisk, analytisk og kvalitetsbevidst  er engageret og ansvarsbevidst  Vi tilbyder Et fagligt udfordrende job, hvor du kan være med til at sikre bevaringen af den digitale del af vores fælles hukommelse. Vi har en arbejdsuge med fleksible komme-gå-tider, så familie og arbejdsliv hænger sammen. Vi lægger vægt på et godt fagligt og socialt arbejdsmiljø, hvor man løser opgaver i samspil med sine kolleger.   Ansættelsesvilkår Ansættelse og aflønning sker efter gældende overenskomst for akademikere i staten med mulighed for forhandling af tillæg afhængig af kvalifikationer.  Den gennemsnitlige arbejdstid er 37 timer om ugen.  Vi indhenter straffeattest.  Ansøgning Du kan søge stillingen via Rigsarkivets rekrutteringssystem på http://www.sa.dk under ’Om OS’ og derefter ’Job hos Rigsarkivet’. Du bliver guidet igennem rekrutteringsprocessen, når du trykker på knappen ’Søg stillingen’ nederst på siden.  Ansøgningen skal indeholde fuldstændigt CV og dokumentation for relevant uddannelse og faglige kvalifikationer. Ansøgning med bilag skal være fremme senest onsdag den 4. april 2018.  Nærmere oplysninger om stillingen kan fås hos områdeleder, chefkonsulent Jan Dalsten Sørensen på tlf.: 41 71 72 46, jds@sa.dk eller vicedirektør Kirsten Villadsen Kristmar på telefon 41 71 72 28, kvk@sa.dk  Du kan også læse mere om Rigsarkivet på http://www.sa.dk ; Rigsarkivet tilstræber at få så bred en sammensætning i personalet som muligt, hvorfor alle interesserede uanset alder, køn, religion eller etnisk tilhørsforhold opfordres til at søge stillingen.  Rigsarkivet er en styrelse og institution under Kulturministeriet, der har til formål at sikre bevaringen af arkivalier til brug for fremtidig forskning, at stille arkivalier til rådighed for myndigheder og publikum samt at udøve forskning og udbrede kendskabet til forskningens resultater. Rigsarkivet har ca. 230 medarbejdere fordelt på 5 adresser; to i Jylland, en på Fyn og to i København.  ]