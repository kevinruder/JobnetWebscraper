[Ved Institut for Medier, Erkendelse og formidling, Det Humanistiske Fakultet, Københavns Universitet søger vi en videnskabelig assistent til vores projekt Convergent Ethics and Ethics of Controversy, som er finansieret af Novo Nordisk Fonden.    Du kan læse en version af projektbeskrivelsen her:   https://www.dropbox.com/s/vxn1mnv1a79zos0/CEEC.public.pdf?dl=0   Stillingen er til besættelse 1. maj 2018 eller snarest derefter.    Stillingen er tidsbegrænset til 6måneder med mulighed for forlængelse.    Stillingsindhold   Dine primære opgaver vil være at bistå med en række survey- og laboratorieeksperimenter, som skal danne baggrund for forskningsartikler forfattet af projektets postdocs. Konkrete opgaver kommer til at inkludere hjælp til oversættelse af en række psykometriske instrumenter fra engelsk til dansk, validering af disse instrumenter i en dansk kontekst, sparring om design af eksperimenter samt om dataindsamling- og analyse, og enkelte forskningsformidlings-aktiviteter. Vi forventer, at du vil leve op til kriterierne for at være medforfatter på artiklerne. Du vil indgå i forskningsgruppen sammen med projektets phd-studerende, postdocs og seniorforskere, og du forventes at deltage i alle forskningsmøder, relevante seminarer mv. Stillingen er på fuld tid (37 timer pr. uge), og du vil få en kontorplads i fælleskontor med postdocs og phd-studerende.    Kvalifikationskrav    Vi forventer, at du har en kandidatuddannelse med baggrund i socialvidenskab, fx psykologi, statskundskab, sociologi, eller økonomi, og at du har erfaring med kvantitative forskningsmetoder og psykometri. Det er et stort plus, hvis du har ekspertise inden for Item Response Theory, Rasch-modeller, eller oversættelse af psykometriske instrumenter, fx i forbindelse med tværkulturel forskning. Det er vigtigt, at du har evnen til at arbejde fokuseret og selvstændigt, og at du har gode sociale kompetencer og er villig og i stand til at indgå i samarbejde med forskerne i projektet. Endelig er det vigtigt, at du har stærke sprogkompetencer i dansk og engelsk.    Hvis du har spørgsmål til stillingen, så skriv en e-mail til Professor Klemens Kappel, kappel@hum.ku.dk.    Læs mere om kvalifikationskravene til videnskabelige assistenter i Notat om stillingsstruktur 2013 for videnskabeligt personale for universiteter.    Arbejdssted   Institut for Medier, Erkendelse og Formidling,   KU Søndre Campus,   Karen Blixens Plads 8, 2300 København S.     Ansøgning   Ansøgningen skal sendes elektronisk via linket ”Søg online” i Adobe PDF eller Word format. Der må ikke anvendes ZIP-filer.    Klik på knappen ”Søg stillingen”.    Ansøgningen, som kan skrive på dansk eller engelsk skal indeholde følgende bilag:    •	Ansøgningsbrev (max. 1 side)   •	CV   •	Dokumentation for uddannelse (eksamensbevis)   •	Evt. andet relevant materiale  Kun materiale på dansk, norsk, svensk, engelsk, tysk og fransk vil kunne forventes bedømt.    Ved sagens afslutning vil alt materiale blive destrueret.    Ansættelsesprocedure   Efter ansøgningsfristens udløb udvælger institutlederen, med rådgivning fra ansættelsesudvalget, hvilke ansøgere der skal bedømmes. Alle ansøgere får umiddelbart herefter besked om, hvorvidt deres ansøgning er gået videre til bedømmelse. Herefter nedsætter dekanen et fagkyndigt bedømmelsesudvalg med henblik på at bedømme de udvalgte ansøgene i forhold til den konkrete stilling. De udvalgte ansøgere orienteres om udvalgets sammensætning, og hver ansøger får lejlighed til at kommentere den del af bedømmelsen, som angår ansøgeren selv.    Der henvises endvidere til bekendtgørelsenr. 242 af 13. marts 2012 om ansættelse af videnskabeligt personale veduniversiteter    Ansøgere informeres løbende om processen pr. mail.    Yderligere oplysninger om ansøgningsproceduren kan fås hos Mette Christensen (HR), e-mail: hum-jur-teo@hrsc.ku.dk    Løn- og ansættelsesvilkår   Ansættelsen er tidsbegrænset til 6 mdr. og sker i henhold til overenskomst mellem Finansministeriet og AC. Herudover anvises der et samlet pensionsbidrag på 17,1 % af løn og pensionsgivende tillæg. Der vil være mulighed for forhandling af yderligere tillæg på baggrund af kvalifikationer.    Alle interesserede uanset personlig baggrund opfordres til at søge.    Ansøgningsfristen er den 18. april 2018 kl. 23:59 CET.    Ansøgninger eller supplerende materiale modtaget efter denne dato vil ikke blive taget i betragtning.     ]