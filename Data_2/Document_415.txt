[Har du mod på at arbejde med tal og analyser på beskæftigelsesområdet? Og vil du være med til at opbygge viden om og videreudvikle beskæftigelsesindsatsen? Så har vi to spændende stillinger i kontoret for Arbejdsmarkedspolitik. Vi arbejder for et sundt og dynamisk arbejdsmarked I Styrelsen for Arbejdsmarked og Rekruttering har vi ansvar for at skabe det bedst mulige grundlag for et sundt, dynamisk og effektivt arbejdsmarked, hvor flest mulige har job eller uddanner sig, og hvor virksomheder på alle niveauer har adgang til de medarbejdere de har brug for – ufaglærte, faglærte, eller højt specialiserede vidensmedarbejdere. Vores arbejdsfelt er bredt og varieret og spænder fra at tilvejebringe og udvikle et kvalificeret vidensgrundlag for arbejdsmarkedspolitiske beslutninger, til implementering af beskæftigelsespolitikken i dialog med vores mange samarbejdspartnere. Alt hvad vi beskæftiger os med kvalificeres af høje faglige standarder og evidensbaseret viden, der på en gang skal forankre og inspirere de politiske beslutninger og omsætningen af dem til administrerbar dagligdag med betydning for millioner af mennesker. Du kan læse mere om os på http://www.star.dk. Få indsigt i de seneste beskæftigelsespolitiske reformer I kontoret for Arbejdsmarkedspolitik er vi ca. 25 medarbejder, der er organiseret i tre teams: Policyteamet, pulje- og metodeudviklingsteamet og jurateamet. Vi arbejder med indsatser og policy, der omfatter udvikling, tilrettelæggelse og drift af forskellige beskæftigelsespolitiske projekter. Herudover arbejder vi med design og udvikling af principper for monitorering af indsatserne. Vores formål er at udvikle reformudspil, indsatser og policy rettet mod alle forsikrede ledige samt jobparate kontanthjælpsmodtagere. Opgaverne i kontoret løses typisk i samarbejde med andre kontorer og enheder i Beskæftigelsesministeriet, andre ministerier og organisationer. Som vores nye student vil du sammen med de andre studenter i kontoret, primært beskæftige dig med opgaver i policyteamet og pulje- og metodeudviklingsteamet. Samtidig får du sideløbende indsigt i de seneste beskæftigelsespolitiske reformer. Dine opgaver vil bl.a. omfatte: 

at følge op på initiativer i beskæftigelsesreformen 
bearbejdning af data på beskæftigelsesområdet herunder regnskaber og udtræk 
puljeadministration 
løbende ministerbetjening 
besvarelse af henvendelser fra borgere, jobcentre, a-kasser mv. 
at bidrage til udmøntningen af politiske initiativer 
research og udarbejdelse af baggrundspapirer 
løbende opfølgning på måltal. Bliv vores nye kollega Vi forestiller os, at du: 

er stud.scient.pol., stud.scient.soc., stud.polit. eller i gang med lignende samfundsvidenskabelig uddannelse 
har et godt kendskab til og mod på at arbejde med tal og analyser 
har lyst til at arbejde i et miljø, hvor der er fokus på beskæftigelsespolitik 
arbejder struktureret og ikke er bange for at kaste dig ud i nye opgaver 
har gode formidlingsevner, såvel skriftligt som mundtligt 
sætter pris på at have gode kolleger og selv bidrager til et godt arbejdsklima. Vi finder løsninger sammen Som en del af Beskæftigelsesministeriet er Styrelsen for Arbejdsmarked og Rekruttering med til at sætte rammerne for menneskers arbejdsliv, og vi er derfor forpligtet til at finde de bedste løsninger. Dem finder vi i fællesskab. Hos os er dørene åbne og barriererne lave. Vi deler vores viden og giver hinanden med- og modspil, så ideerne skærpes, inden de bliver til fælles løsninger. Hos os kommer du til at arbejde sammen med fagligt dygtige og dedikerede kolleger i en hverdag med højt tempo og store udfordringer. Hver dag byder på nye problemstillinger, og du skal derfor være parat til at tage opgaver ind fra højre og sætte hele dit faglige register i spil. Til gengæld får du gode muligheder for at gøre en positiv forskel for menneskers arbejdsliv. Løn- og ansættelsesvilkår Stillingen er en studenterstilling på gennemsnitligt 15 timer om ugen. Vi vil gerne have, at du starter snarest muligt eller senest den 1. maj 2018. Du bliver ansat som student efter OAO-S-fællesoverenskomsten, organisationsaftalen for kontorfunktionærer, laboranter og IT-medarbejdere (HK) i statens tjeneste. Spørgsmål og ansøgning Fik du ikke svar på alle dine spørgsmål? Så er du velkommen til at kontakte fuldmægtig Tina Michler Bujakewitz på tlf.nr. 7221 7467. Har du spørgsmål til løn- og ansættelsesvilkår, er du velkommen til at kontakte student Emina Cilas i Beskæftigelsesministeriets HR på tlf.nr. 7220 5245. Alle interesserede ansøgere uanset alder, køn, handicap, religion eller etnisk tilhørsforhold opfordres til at søge stillingerne. Send din ansøgning, cv og eksamenspapirer elektronisk senest søndag den 8. april 2018. Vi forventer at afholde samtaler den 13. og 16. april 2018. ]