[Til den løbende optimering af udnytningsgraden i produktionen, og af de interne og eksterne transaktioner
Virksomhedsbeskrivelse: METRO THERM blev grundlagt i 1921. Gennem generationer har virksomheden leveret varme og varmt vand til danskerne. Siden 1940’erne har virksomheden udviklet og solgt beholderløsninger. De senere år har virksomheden udvidet fokus til at omfatte varmeløsninger med fjernvarme og vedvarende energi som varmepumper og solvarme; stadig med samme kompromisløse fokus på kvalitet og energioptimering.  Som METRO THERM kunde får du et dansk produkt, du er sikker på lever op til gældende danske standarder. METRO THERM vandvarmere og beholdere er både designet og produceret i Danmark, og virksomheden er kvalitets-, miljø- og arbejdsmiljøcertificeret i henhold til gældende ISO-standarder. METRO THERM beskæftiger i dag 110 medarbejdere, og har selskaber i Danmark, Sverige og Norge. METRO THERM A/S ejer KVM-Genvex A/S i Danmark, HØIAX A/S i Norge og METRO THERM AB i Sverige. METRO THERM A/S er ejet af den svenske storkoncern NIBE Industrier AB. 
Stillingsbeskrivelse: Som ansvarlig for den løbende optimering af kapacitetsudnyttelsen i produktionen, får du en central funktion i METRO THERM, som beskæftiger sig med produktion af vandvarmere og beholderløsninger herunder også montage i en produktion, hvor der i dag er ca. 75 medarbejdere beskæftiget. I dit arbejde med den løbende optimering af udnytningsgraden i produktionen, arbejder du med kapacitetsgrupper og løbende tilpasning af de interne og eksterne transaktioner.  Du kommer til at stå for administrationen og optimeringen af forecast af specielle sortimenter i forhold til behov kontra kapacitet, og tager den løbende dialog med leverandørerne, når det er relevant.  Du tager dig af disponering og generering af indkøbsordre og følger op på manglende leverancer samt løbende administration af indkøbsordre. Ligesom du står for optimering og kontrol af indkøb med fokus på at sikre optimal indkøbsstørrelse, rammeordre m.m. Dette naturligvis i tæt samarbejde med indkøberen.  Du kommer til at arbejde en del med Excel, når du skal udarbejde diverse statistikker og analyser ligesom, du hjælper til med den løbende ajourføring af diverse databaser herunder leverandør- og vareoprettelse, ajourføring af lagerlokationer, reguleringer samt andre logistikopgaver. Da det er dig, der har ansvaret for koordineringen og optimeringen af udnyttelsen af produktionskapaciteten, betyder det at det er dig, der tager dialogen med både produktionsledelsen samt relevante kollegaer i salgsafdelingen omkring leveringstidspunkter og muligheder, og som tager action, hvis tingene ikke går som forventet.  Du får en bred kontaktflade i organisationen. Du kommer til at arbejde tæt sammen med både kollegaerne i produktionen, i indkøb og naturligvis også salg. Du for mulighed for at præge afdelingens udvikling ikke mindst mht. ERP systemet; som skal udskiftes inden for en overskuelig fremtid.
Egenskaber: Du er en udpræget struktureret person med overblik og gennemslagskraft. Du trives med at sidde med administrative opgaver, men er samtidig også en god praktiker, der er i stand til at gennemskue tidsforbrug og behov i relation til produktionsflowet. Du har flair for arbejdet med statistik, analyser og databehandling. Du er i stand til at have mange bolde i luften på én gang, og går aldrig på kompromis med kvaliteten i dit arbejde.
Du tilbydes: En meget selvstændig stilling i en spændende virksomhed i god udvikling, hvor du kommer til at sidde i en central funktion.
Sprogkundskaber / IT: Du er flydende i dansk og engelsk og er dygtig til Excel og har du arbejdet med AS400 er det en fordel.
 ]