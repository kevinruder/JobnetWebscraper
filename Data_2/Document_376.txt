[I Lægemiddelstyrelsens strategi er der høje ambitioner om kortere sagsbehandlingstider, mere samspil med omgivelserne og stærkere international positionering. Visionen er en Lægemiddelstyrelse i europæisk topklasse.    Når vi skal leve op til ambitionerne, er gennemsigtighed og effektiv anvendelse af ressourcerne en afgørende forudsætning. For dig, der er ihærdig og motiveret, er der god mulighed for læring, da vi har en kompleks økonomi og mange forskellige opgaver. Du vil i jævn takt kunne skrive nye kompetencer på dit CV.    Gebyrerne finansierer langt størstedelen af Lægemiddelstyrelsens samlede økonomi på ca. 420 mio. kr. og ca. 500 medarbejdere.  Vi styrer derfor både efter indtægter og omkostninger. Endvidere kan du lære af den strategiske sammenkædning af kompetencer, procedurer og understøttende faglige IT-systemer.    Om os  Lægemiddelstyrelsen arbejder for effektive og sikre lægemidler og sikkert medicinsk udstyr i samspil med nationale og internationale aktører. Myndighedsopgaverne omfatter bl.a. godkendelse af lægemidler, inspektion af virksomheder, overvågning af bivirkninger og opgaver vedrørende medicintilskud og apotekernes økonomi.    Økonomienheden består af fem medarbejdere og enhedschefen. Regnskabsopgaven varetages af Koncernregnskab i et godt og tæt samarbejde.    Dit arbejde   Arbejdsopgaverne i økonomienheden omfatter bl.a. indtægtsprognoser, budgettering, udgiftsopfølgning, mål – og resultatstyring og ledelsesinformation. Desuden analyser og opfølgning på forretningsområder (fx gebyrer), it- og anlægsopfølgning mv. Medarbejderne i Økonomi fungerer samtidig som budgetpartnere for vore enheder. Vi er indstillet på at tilpasse din opgaveportefølje efter din erfaring - så vidt muligt. Som barselsvikar vil du både kunne få opgaver med udgiftsopfølgning, opfølgning på gebyrer – eller indtægts- og lønprognose.    Din uddannelse og erfaring   Vi forventer, at du har en samfundsvidenskabelig uddannelse på kandidatniveau. Et par års erfaring med økonomistyring og udarbejdelse af prognoser er en fordel. Du skal selvstændigt kunne danne dig overblik over komplekse problemstillinger og følge dine opgaver til dørs. Erfaring med data og kompetencer i Excel er helt nødvendige, ligesom kritisk og solid tilgang til tal er det.    Du skal kunne trives med både den tekniske del af den statslige økonomistyring og have lyst til at forstå forretningen. Koblingen til såvel kerneforretningen, som den overordnede styring er stærk i denne stilling.    Dine personlige kvalifikationer   Du er selvstændig, initiativrig og flittig. Du er desuden analytisk anlagt, energisk og vedholdende. Du vil blive en del af et aktivt fagligt miljø med dygtige og engagerede kollegaer.    Om ansættelsen   Ansættelse sker i henhold til gældende overenskomst mellem Finansministeriet og Akademikernes Centralorganisation. Der er tale om et barselsvikariat på fuldtid.    Kontakt os gerne  Du kan få mere at vide om stillingen ved at kontakte chefkonsulent Henrik Bendixen på tlf. 4488 9325 eller enhedschef Iben Vitved på tlf. 7755 7711    Du kan læse om Lægemiddelstyrelsens arbejdsområder på www.dkma.dk.      Er du interesseret?   Klik på "søg stillingen" og send os din ansøgning med CV og eksamensbevis. Ansættelsessamtaler forventes afholdt i uge 15 og 16.  ]