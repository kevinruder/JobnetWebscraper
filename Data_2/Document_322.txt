[Ønsker du at arbejde for at flere medarbejdere i Danmark kan have et langt, sundt og produktivt arbejdsliv? Er du interesseret i betydningen af det fysiske arbejdsmiljø for sundhed og arbejdsfastholdelse? Så har vi et job til dig som videnskabelig assistent i forskningsgruppen ”Muskel- og skeletbesvær og Fysisk arbejdsbelastning”.   Vi arbejder for et sundt og dynamisk arbejdsmarked  I Det Nationale Forskningscenter for Arbejdsmiljø forsker vi i emner, der har betydning for arbejdsmiljø og helbred nu og i fremtiden. Som en sektorforskningsinstitution inden for Beskæftigelsesministeriet er det også vores opgave at overvåge og evaluere udviklingen i arbejdsmiljøet samt at pege på nye arbejdsmiljøudfordringer. Vi uddanner forskere og publicerer vores forskningsresultater i anerkendte internationale tidsskrifter. Vi formidler den forskningsbaserede viden til arbejdspladser, myndigheder, arbejdsmarkedets parter og rådgivere på arbejdsmiljøområdet. Derved bidrager vi til at forbedre arbejdsmiljøet i Danmark og internationalt.    Du kan læse mere om os på www.arbejdsmiljoforskning.dk.       Vær med til at få forskningen ud på de danske arbejdsplader  I forskningsgruppen ”Muskel- og skeletbesvær og Fysisk arbejdsbelastning” er vi en produktiv og dynamisk gruppe forskere med særlig interesse i fysisk arbejdsmiljø og forebyggelse af muskel- og skeletbesvær. Vi anvender et bredt spekter af forskningsmæssige metodiske tilgange i tæt samarbejde med aktører indenfor arbejdsmiljø i Danmark. Vi arbejder aktivt for at forskningen skal have en direkte relevans, være praksisrettet og kan udbredes til fremme af et sundt, langt og produktivt arbejdsliv på arbejdspladser. Tekniske målinger af fysisk arbejdsbelastning med bevægelsessensorer, måling af pulsbelastning og muskelaktivitet under arbejdsdagen, er et vigtigt tværgående område i forhold til disse emner. Det gælder også brug af ny teknologi som fx apps.   Vi undersøger fx, hvordan fysisk arbejdsbelastning bidrager til udvikling og/eller forværring af muskel- og skeletbesvær og hvilke konkrete tiltag der er effektive i forhold til at forebygge og håndtere muskel- og skeletbesvær på arbejdspladser. Ligeledes har vi fokus på, hvilke tiltag der i praksis kan implementeres i det daglige arbejde og udbredes til andre virksomheder, som fx brug af hjælpemidler eller bedre tilrettelæggelse af arbejdet.   Som videnskabelig assistent hos os vil dine arbejdsopgaver gå på tværs af igangværende og kommende projekter på danske arbejdspladser, herunder planlægning, indsamling af feltdata, kvalitetstjek af data, dataanalyse og rapportskrivning. Projekterne omhandler fysisk belastning i arbejdet og muskel- og skeletbesvær. I projekterne vil du bl.a. komme til at stå for indsamling af EMG- og bevægelsesdata under arbejdsdagen. Du vil også blive involveret i metodeudvikling.    Det er en fordel, men ikke et krav for ansættelse, hvis du har interesse i at arbejde mod et videre forskerforløb (ph.d.) efter endt ansættelse.    Bliv vores nye kollega   Vi forestiller os, at du:    har     en uddannelsesmæssig baggrund i humanfysiologi, medicin eller lignende   har     interesse for og erfaring med målinger af fysiske belastninger, herunder måling     med EMG og en interesse for fysiologi   har     en høj faglighed, og at du arbejder selvstændigt og struktureret   har     erfaring med mundtlig og skriftlig formidling på både dansk og engelsk.    Vi finder løsninger sammen  Som en del af Beskæftigelsesministeriet er Det Nationale Forskningscenter for Arbejdsmiljø med til at sætte rammerne for menneskers arbejdsliv, og vi er derfor forpligtet til at finde de bedste løsninger. Dem finder vi i fællesskab. Hos os er dørene åbne og barriererne lave. Vi deler vores viden og giver hinanden med- og modspil, så ideerne skærpes, inden de bliver til fælles løsninger.   Hos os kommer du til at arbejde sammen med fagligt dygtige og dedikerede kolleger i en hverdag med højt tempo og store udfordringer. Hver dag byder på nye problemstillinger, og du skal derfor være parat til at tage opgaver ind fra højre og sætte hele dit faglige register i spil. Til gengæld får du gode muligheder for at gøre en positiv forskel for menneskers arbejdsliv.   Løn- og ansættelsesvilkår  Stillingen er en tidsbegrænset stilling på 3 år. Vi forventer, at stillingen besættes snarest muligt og senest den 1. juni 2018.   Du bliver ansat som videnskabelig assistent efter overenskomsten for akademikere i staten og cirkulære om stillingsstruktur for videnskabeligt personale med forskningsopgaver ved sektorforskningsinstitutioner.   Spørgsmål og ansøgning  Fik du ikke svar på alle dine spørgsmål? Så er du velkommen til at kontakte Professor Lars Andersen på tlf.nr. 3916 5319.   Har du spørgsmål til løn- og ansættelsesvilkår, er du velkommen til at kontakte HR-partner Rikke Dahl Ledertoug i Beskæftigelsesministeriets HR på tlf.nr. 7220 5257.   Alle interesserede ansøgere uanset alder, køn, handicap, religion eller etnisk tilhørsforhold opfordres til at søge stillingen.   Send din ansøgning, cv og eksamenspapirer elektronisk senest søndag den 8. april 2018.    ]