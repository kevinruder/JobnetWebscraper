[Har du interesse i og teoretisk viden om skat og pension? Har du indsigt i økonomiske sammenhænge i regnskaber? Så er her muligheden for at gøre en synlig forskel for den danske velfærdsmodel og skatteborgerne. Vi søger lige nu kommende specialister til vores enhed i Middelfart. Medarbejder til kontrol af pensionsafkastbeskatning (PAL): Din primære opgave vil være kontrol af pensionsinstitutternes afregning af pensionsafkastskat (PAL-Skat), herunder gennemgang af regnskaber, skattetekniske beregninger og store mængder data, som pensionsinstitutterne stiller til rådighed. Kontrollen foregår i samarbejde med 2-4 fagligt kompetente kolleger, som du har mulighed for at sparre med. Du vil komme til at udarbejde sagsnotater, rapporter og sagsfremstillinger med henblik på at træffe afgørelser. Udgående kontrol vil være en del af dine opgaver, hvorfor du må forvente ca. 10-20 rejsedage af 2-3 dages varighed med overnatning om året. Medarbejder til kontrol af pensionsbeskatning (PBL): Din primære opgave vil være kontrol af, at indberetningerne fra penge- og pensionsinstitutter er korrekte, og om der bliver beregnet og afregnet korrekte pensionsafgifter og skatter. Kontrollen foregår i samarbejde med 2-4 fagligt kompetente kolleger. Du vil komme til at udarbejde sagsnotater, rapporter og sagsfremstillinger med henblik på at træffe afgørelser. Udgående kontrol vil være en del af dine opgaver, hvorfor du må forvente ca. 20-25 rejsedage af 2-3 dages varighed med overnatning om året. Idet opgavemængden er stigende og stadig mere kompleks, søger vi kolleger, der har lyst til at udvikle sig inden for et kompliceret område. Din baggrund Der er flere indgangsvinkler til jobbet, du kan f.eks. have en uddannelse inden for økonomi, regnskab eller jura, Diplom i SKAT (skatterevisor) eller lignende. Vi forventer ikke, at du allerede er specialist på området, hvorfor vi vil sørge for den nødvendige oplæring. Til gengæld forventer vi, at du har interesse for pensionsområdet og skat. Derudover vil interesse for IT og flair for at tilegne dig viden om nye systemer være en fordel. Herudover er det en fordel, hvis du har kendskab til Pensionsafkastbeskatningsloven eller Pensionsbeskatningsloven, men det er ikke et krav. Du har en konstruktiv tilgang til problemstillinger og arbejder løsningsorienteret. Det er afgørende, at du har gode kommunikationsevner, da kundekontakt er en stor del af vores hverdag. Du skal kunne udtrykke dig klart og præcist i skrift og tale, da du ofte skal formidle kompliceret information på en forståelig måde til bl.a. borgere, samt penge- og pensionsinstitutter. Du formår at arbejde sammen med kollegaer i et team for at løse opgaverne. Din nye arbejdsplads Opgaverne, du skal være med til at løse, placeres i den kommende Skattestyrelse, som kommer til at bestå af ca. 3.500 medarbejdere og får til huse i 17 byer fordelt over hele landet. Du kan se frem til at blive en del af en spændende og travl arbejdsplads. Vi er fagligt stolte – og det med god grund. Vi løser vores opgaver med høj kvalitet og er dermed en vigtig brik i skatteforvaltningens primære opgaver, som er finansieringen af det danske velfærdssamfund. Vi har travlt, men har også tid til faglig fordybelse. Du vil altid være omgivet af gode kolleger, og der benyttes en uhøjtidelig omgangstone. Ansøgning og kontakt Send din ansøgning, cv, dokumentation for uddannelse samt yderligere relevant materiale senest 3. april 2018. Ønsker du yderligere oplysninger om stillingen, er du velkommen til at kontakte Funktionsleder Jan Rasmussen på telefon 72 38 84 11. Vi forventer at afholde samtaler i uge 15. Løn- og ansættelsesvilkår i henhold til gældende overenskomst. Du bliver ansat i Skatteministeriet med tilhørende institutioner. Der vil forud for ansættelsen blive indhentet en straffeattest. Dit fysiske arbejdssted vil indtil 3. kvartal 2020 være Skattecenter Middelfart, Teglgårdsparken 19, 5500 Middelfart, hvorefter enheden flytter til Odense. Om Skattestyrelsen Som led i regeringens plan ”Fra én styrelse til syv styrelser – skatteforvaltningen 2021” vil SKAT fra den 1. juli 2018 blive erstattet af syv nye styrelser under Skatteministeriet, hvoraf Skattestyrelsen er den ene. De nye styrelser oprettes med ansvaret for hver sin kerneopgave inden for én juridisk myndighed under Skatteministeriet, så der sikres smidigt samarbejde på tværs af alle skatteforvaltningens opgaver. Den vigtigste opgave er at sikre, at borgere og virksomheder nemt og korrekt betaler deres skatter, afgifter og gæld til det offentlige. Du kan læse mere herom på http://www.fra1til7.dk. Skattestyrelsens kerneopgave vil være afregning, vejledning og kontrol af skatter og afgifter. Skatte og afgifter udgør langt størstedelen af indtægterne til det offentlige, og er dermed et helt afgørende grundlag for finansieringen af velfærdssamfundet. Styrelsen vil blive ansvarlig for, at der implementeres arbejdsgange, processer og systemer, som giver en mere effektiv og korrekt betaling af skatter og afgifter, samt ansvarlig for at sikre at vejlednings- og kontrolarbejdet bliver tæt integreret. Skatteministeriet opfordrer alle kvalificerede ansøgere, uanset alder, køn, religion eller etnisk tilhørsforhold til at søge. ]