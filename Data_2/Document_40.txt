[Er du dygtig til data og analyse, og vil du gerne være en del af et velfungerende kontor med højt prioriterede opgaver? Så har vi måske stillingen til dig.      Vi søger to dygtige dataanalytikere med god forretningsforståelse. Du vil blive ansat i teamet Forretningsdata, som er en del af kontoret Udvikling, Optimering og Forretningsdata i Koncernservice i Københavns Kommune. I Forretningsdata er der skabt et stærkt fagligt miljø omkring det at arbejde med data og analyse.      Koncernservice ligger inde med store datamængder, som anvendes i den interne driftsstyring og i dialogen om de kerneopgaver, som Koncernservice løser for de syv forvaltninger inden for økonomi- og personaleområdet. Koncernservice er endvidere ansvarlig for de fælles ledelsesinformationsløsninger, som anvendes af alle kommunens ledere og medarbejdere, når de skal styre økonomi- og personaleområdet.      Vi er for tiden inde i en rivende udvikling datamæssigt, idet vi tager en række nye systemer i anvendelse, samtidig med at vi arbejder strategisk med at automatisere dataprocesserne. Dels ændres kildesystemerne, idet kommunen netop har implementeret nyt økonomistyringssystem og Koncernservice er i gang med at implementere nyt sagsstyringssystem og nyt fælleskommunalt ledelsesinformationssystem, og dels er vi ved at udskifte de BI-løsninger, som data udstilles i. Vi er helt fremme i udviklingen i forhold til at tage Azure og PowerBI i anvendelse på de interne styringsdata – og vi arbejder systematisk med at gøre Business Objects til den fælles BI-løsning i forhold til alle de udadvendte data.     Til at hjælpe os godt igennem denne udvikling har vi behov for to dygtige kollegaer med en god forståelse for dataarbejde og business intelligence. Den ene skal hjælpe os videre af automatiseringsvejen i forhold til de interne data og skal derfor have en god forståelse for ETL, datastrukturering og opsætning og overvågning af driftsdata. Det er ikke et krav, at du kender til Azure og PowerBI, men det vil være en fordel, og du skal under alle omstændigheder have gode forudsætninger for hurtigt at kunne sætte dig ind i disse værktøjer. Den anden skal hovedsageligt hjælpe os med at opbygge rapportering på de udadvendte data på løn- og personaleområdet. Du skal her gerne have en god forståelse for rapportbygning og snitfladen mellem, hvad der skal foretages frontend af os selv og backend af vores leverandør på økonomi- og personalesystemerne, KMD. Det er ikke et krav, at du har arbejdet med Business Objects før, men det vil være en fordel, og herudover vil det være en fordel, hvis du kender til løn-, personale- og økonomidata.     For begge stillinger gælder endvidere, at du er god til at være i dialog med vores modtagere af data, kan agere proaktivt i forhold til databehov og i det hele tiden er en loyal kollega, som forstår at samarbejde med både dine nærmeste kollegaer og vores mange samarbejdspartnere. Du har eller vil få en dyb indsigt i, hvordan man styrer og leder store offentlige organisationer med data.     Vores forventninger til dig   Vi forventer, at du er en dygtig dataanalytiker, der med udgangspunkt i en god metodisk værktøjskasse og personligt drive kan være med til at sikre fremdrift i dataarbejdet i Koncernservice.    Det vil være en fordel, hvis du har:    En relevant videregående uddannelse (f.eks. økonom, datalog, civilingeniør eller lignende)   Stærke analytiske evner og sans for tal   Dybdegående viden om dataanalyse, datamining og datapræsentation, herunder er Excel-superbruger og evner at lære nye systemer og værktøjer efter behov   Kan forstå og arbejde op imod IT-udviklere    Har forståelse for, hvordan store offentlige organisationer fungerer og ledes med data   Kan anvende værktøjerne Azure, PowerBI, SAP Business Objects og rapporteringsmodulet i ServiceNow   Er god til mundtlig og skriftlig formidling   Har de rette personlige kvalifikationer i form af grundighed, engagement og gennemslagskraft   Arbejder struktureret og evner at få samarbejdet til at foregå godt inden for et team og i forhold til eksterne samarbejdspartnere    Det bør falde dig naturligt at gå foran, inddrage og inspirere samt at være en god og hjælpsom kollega, der møder op med godt humør. Både nyuddannede og erfarne kan komme i betragtning til stillingerne.     Vi tilbyder dig:    Vi tilbyder et stærkt fagligt miljø, hvor du får et spændende job i en organisation med gode udviklingsmuligheder, dygtige kollegaer og et værdigrundlag, der lægger vægt på tillid og en anerkendende tilgang til medarbejderne.      Vi vil især fremhæve, at du får:     Et spændende og attraktivt job på landets største arbejdsplads (med ca. 45.000 medarbejdere)   Et godt fagligt miljø omkring det at arbejde med data og analyser    En fleksibel arbejdsplads, der lægger vægt på, at medarbejderne trives   Stor kontaktflade til resten af Koncernservice samt Københavns Kommunes forvaltninger   Gode udviklingsmuligheder både fagligt og personligt   Gode og dygtige kolleger med en åben og uhøjtidelig omgangstone   Mulighed for indflydelse på arbejdsområdet    Attraktive lokaler lige ved Fuglebakken St. og gode medarbejdertilbud.    Løn- og ansættelsesvilkår     Lønnen fastsættes ud fra dine erfaringer og kvalifikationer efter gældende overenskomst mellem kommunen og den relevante faglige organisation. Begge stillinger er varige med 37 timer ugentligt.      Mere information Vil du høre mere om stillingerne, så kontakt kontorchef for Udvikling, Optimering og Forretningsdata, Janus Rønholt Hansen på 2154 9037.     Søg stillingen via nedenstående link senest onsdag den 4. april 2018.     Koncernservice   Koncernservice er med godt 600 medarbejdere et af landets største fællesadministrative centre. Vi løser opgaver inden for løn-, personale- og økonomiområdet for Københavns Kommunes syv forvaltninger. Det er vores mål i samarbejde med forvaltningerne at bidrage til billigere og bedre administration i kommunen, så kommunens 45.000 medarbejdere kan koncentrere sig om at levere velfærdsydelser af høj kvalitet.  ]