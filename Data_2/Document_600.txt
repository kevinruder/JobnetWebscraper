[Er informationssikkerhed en del af dit DNA? Brænder du for at hjælpe andre med at forstå og efterleve databeskyttelsesreglerne? Har du en så bred viden, at du ikke kun ser hullerne, men også osten? Og falder det dig naturligt at komme med konstruktive løsningsforslag, når du rådgiver og vejleder om IT-sikkerhed? Så er du måske vores nye kollega på det it-sikkerhedsmæssige område. Vi har et antal attraktive og spændende stillinger som IT-sikkerhedskonsulenter ledige til besættelse snarest muligt. Om stillingen Som it-sikkerhedskonsulent i Datatilsynet er du – sammen med dine (juridiske) kollegaer – med til at levere rådgivning og vejledning til borgere, offentlige myndigheder og private virksomheder. Endvidere vil du komme til at indgå i arbejdet med bl.a. behandlingen af brud på persondatasikkerheden, vurderingen af databeskyttelseskonsekvensanalyser (DPIA’er) og it-risikovurderinger i forbindelse med bl.a. tilsyn med it-sikkerheden hos de dataansvarlige. Dine opgaver vil også kunne bestå i udformning af tekniske retningslinjer, ligesom vi løbende følger den teknologiske udvikling, så vi er klar til at rådgive andre, når der samtidig er personoplysninger i spil. Om dig Der lægges vægt på, at du har en relevant akademisk uddannelse eller betydelig praktisk erfaring inden for området. Det kan f.eks. være en uddannelse som datalog eller en anden relevant universitetsuddannelse (fx cand.polyt med speciale i it eller cand.scient inden for datalogi/matematik eller fysik). Herudover lægges der vægt på, at du: 

Er specialist inden for IT-sikkerhed på teknisk niveau og har opnået din dybe faglige indsigt på området gennem efteruddannelse og praktisk erfaring fra tidligere beskæftigelse 
Kan rådgive om it-sikkerhed og samtidig skabe og fastholde gode relationer til interessenter både internt og eksternt. Meget af arbejdet vil foregå efter ISO 27000-serien, og det er derfor en fordel at have erfaring med disse standarder og andre internationalt anerkendte rammeværktøjer/standarder 
Har et opdateret og bredt kendskab til udviklingen inden for databeskyttelse og sikkerhedsbrister 
Har stor teknologiforståelse, er udviklingsorienteret og følger allerede nysgerrigt med i den teknologiske udvikling 
Er proaktiv, handlekraftig og fleksibel og kan skabe og bevare overblikket - også i pressede situationer. 
Kan formidle din viden på en måde, så borgere, offentlige myndigheder, private virksomheder og dine kollegaer forstår dig. Du trives med andre ord med at kommunikere forskelligartede faglige problemstillinger på en let og forståelig måde. 
Besidder egenskaber som åbenhed, engagement og lyst til faglig udvikling og strategisk nytænkning. For os er det vigtigt du er en teamplayer, tager ansvar og ejerskab, er resultatorienteret og struktureret. Men endnu vigtigere er det, at du er analytisk stærk og god til at finde på kreative løsninger til et problem. Om Datatilsynet Datatilsynet er den centrale, uafhængige myndighed, der fører tilsyn med, at reglerne i persondataloven overholdes. En kerneopgave for Datatilsynet er at yde rådgivning og vejledning om behandling af personoplysninger. Datatilsynets opgaver omfatter herudover bl.a. behandling af klagesager, tilsyn hos offentlige myndigheder og private virksomheder mv., og deltagelse i internationalt arbejde, bl.a. i EU. Datatilsynet afgiver endvidere udtalelser om lovforslag og udkast til bekendtgørelser mv., der har betydning for beskyttelse af privatlivets fred. EU’s databeskyttelsesforordning vil, når den fra den 25. maj 2018 finder anvendelse, få stor betydning for Datatilsynets fremtidige arbejde. Tilsynet har allerede og vil også de kommende mange måneder skulle sætte betydelige ressourcer ind på at opnå et tilbundsgående kendskab til det nye retsgrundlag og på at forberede overgangen til dette såvel nationalt som internationalt. Mange nye spændende opgaver venter forude. Datatilsynet består af et råd, Datarådet, og et sekretariat. Datarådet træffer først og fremmest afgørelse i sager af principiel karakter. Sekretariatet, der varetager Datatilsynets daglige drift under ledelse af en direktør, beskæftiger ca. 45 medarbejdere (jurister, it-sikkerhedskonsulenter, kontorpersonale og studenter). Løn- og ansættelsesvilkår Ansættelsesområdet er Datatilsynet, og stillingen besættes på overenskomstvilkår. Du vil formentlig blive ansat som specialkonsulent eller chefkonsulent i henhold til overenskomst for akademikere i staten. Der vil herudover kunne aftales tillæg afhængig af erfaring og kvalifikationer. Der er en forudsætning for ansættelse, at du kan blive sikkerhedsgodkendt. Vil du vide mere? Yderligere oplysninger om stillingen kan fås ved henvendelse til direktør Cristina Angela Gulisano på tlf. 33 19 32 20 eller IT-sikkerhedsspecialist Allan Frank på tlf. 33 19 32 54. Du kan læse mere om Datatilsynet på http://www.datatilsynet.dk Ansøgning Er du klar til at blive en del af holdet? Alle interesserede – uanset personlig baggrund – opfordres til at søge. Stillingen søges elektronisk på http://www.justitsministeriet.dk under Karriere. Ud over din ansøgning bedes du vedhæfte cv, relevante eksamenspapirer (med karakterer) og eventuelle udtalelser. Ansøgningen skal være modtaget i rekrutteringssystemet senest mandag den 2. april 2018 kl. 24.00. Vi forventer at holde samtaler i uge 16. ]