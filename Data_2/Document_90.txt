[Er du GIS-mæssigt i front og superdygtig til at omsætte brugernes ønsker til anvendelige løsninger?   Så er du måske vores nye kollega i By, Kultur og Miljø. Vi søger nemlig en dygtig kollega i vores Geodatateam, som skal være med til at realisere kommunens ambitioner om at opnå en bred, effektiv og ikke mindst innovativ udnyttelse af GIS-systemerne.    Stillingen er til besættelse pr. 1. juni 2018.   Vores ambition er, at vi kan bringe GIS og geodata i anvendelse i hele kommunen både i sagsbehandlingen og i analyser. Vi prioriterer samarbejde på nationalt plan og samarbejde med andre kommuner om nye gode GIS-løsninger, der sætter alle data i spil.   Vi har en ambitiøs digitaliseringsdagsorden, og vi har fokus på klar kommunikation på nettet, der giver borgere og virksomheder hjælp til selvhjælp.   Jobbets indhold  Du vil blive en del af Sekretariatet i By, Kultur og Miljø, som bl.a. har ansvar for at udvikle gode digitale løsninger og skubbe på udviklingen i hele kommunen.   I det daglige vil du være i Geodatateamet med 2 andre ambitiøse og ansvarsbevidste GIS-specialister. Vi vil gerne i front med god integration af GIS i sagsbehandlingen, og samtidig vil vi gerne have gode og dynamiske kortindgange til oplysninger på vores hjemmeside og vores web-GIS.    Du vil bl.a. blive ansvarlig for konfiguration af WebGIS/indlejrede kort på roskilde.dk, vedligeholdelse og opdatering af fællesoffentlige data samt ad hoc dataanalyse og datakonvertering.   Vi samarbejder med de andre afdelinger i direktørområdet og med resten af kommunen for at finde frem til de bedste og mest brugervenlige løsninger.   De centrale programmer i løsning af vores opgaver er QGIS, Spatial Suite, FME, MS SQL Server.    Hvem er du?  Du har erfaring med GIS-teknologi, herunder et eller flere af ovennævnte programmer, dvs. du kan arbejde selvstændigt i et GIS-miljø  Du har kendskab til/erfaring med GIS web-services  Du har stor interesse for at indtænke GIS og geodata i nye sammenhænge og gøre GIS brugervenligt og tilgængeligt  Du kan lide at tale GIS med sagsbehandlere, og du evner at gøre det i et forståeligt sprog og med resultater for øje  Du er en holdspiller, men du kan samtidig tage et selvstændigt ansvar for vurdering og implementering af ny funktionalitet og teknologi  Du har flair for design og opsætning af kort  Du har en relevant videregående uddannelse  Måske har du endda flair for programmering og måske kendskab til Python, JavaScript eller andet?   Vi vil bede dig om i ansøgningen konkret at svare på flg. tre spørgsmål:   1.Hvilken erfaring har du med at arbejde med GIS, og hvilke systemer har du arbejdet med?   2.Hvilke to gode GIS resultater/produkter har du udviklet og til hvem?   3.Hvilken erfaring har du med databaseforespørgsler og integration af databaser?   Hvem er vi?   By, Kultur og Miljø er ét af 4 direktørområder i Roskilde Kommune. Du kan se organisationen her:   www.roskilde.dk/kommunen/organisation/organisationsdiagram   Der er 5 afdelinger i direktørområdet og herudover hører materielgård, biblioteket og en række andre kultur/idrætsinstitutioner til området. Du vil blive en del af sekretariatet, der består af 15 personer, når du kommer på holdet. Her kan du læse om sekretariatet   Løn og ansættelsesforhold:    Ansættelse vil ske efter gældende overenskomst. Lønniveauet forhandles efter de gældende principper i Ny Løn.   Yderligere oplysninger om stillingen kan fås ved henvendelse til GIS-medarbejderne Ole eller Emil på telefon: 46 31 35 70 eller sekretariatschef Anne B. Jørgensen på telefon: 46 31 31 04.   Ansøgningsfrist: Den 3. april 2018.   Vi forventer at holde 1. ansættelsessamtale den 17. og 18. april og 2. samtale den 24. april.  ]