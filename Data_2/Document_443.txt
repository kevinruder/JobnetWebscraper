[Vil du være med til at forebygge den næste finanskrise? Vil du være med til at føre tilsyn, som understøtter tilliden til den finansielle sektor? Og vil du være med til at sikre, at de internationale regler på området også passer i en dansk virkelighed? Så har vi brug for dig i kontoret for tilsyn med de mellemstore pengeinstitutter. Hvad forventer vi af dig? Vi har ansvaret for at føre tilsyn med de mellemstore pengeinstitutter, og det vil være omdrejningspunktet for dit arbejde. Du vil sammen med stærke og fagligt velfunderede kolleger gennemføre inspektioner i de mellemstore banker med fokus på bankens risici, styring og overholdelse af den finansielle lovgivning, hvor du bl.a. vil møde bankernes ledelse og eksperterne inden for væsentlige områder. Du vil foretage vurderinger af kapital- og likviditetsforhold. Og du vil gennem løbende kontakt og sagsbehandling og på baggrund Finanstilsynets omfattende indberetninger af data følge udviklingen og medvirke til at danne et samlet risikobillede for den enkelte bank og for sektoren som helhed. Vi forventer, at du med tiden udvikler en erfaring og en regelforståelse, så du selv kan forestå inspektioner i institutterne. Har du lyst til det, vil det også være en mulighed at deltage i Finanstilsynets internationale arbejde. Kan du sætte kryds ved følgende karaktertræk, er du et godt match til stillingen: 1. Bred faglig interesse Tilsynsarbejdet kræver et solidt fagligt fundament. Det vil være en fordel at have kendskab til kreditrisici og pengeinstitutter – gerne med en baggrund i sektoren – men du får også en bred indføring hos os. Du vil få et bredt kendskab til lovgivningen, og du får hele Finanstilsynet som sparringspartner på de vanskeligste spørgsmål. 2. Du er god til kommunikere Du har gode kommunikationsevner og evner at omsætte din faglighed til et let forståeligt sprog. Du formulerer dig klart på skrift og i tale og på en måde, så andre med anden fagbaggrund kan forstå dig. Dine kommunikative evner vil blive sat i spil, når vi er i dialog med institutter og rådgivere, når vi udarbejder rapporter og afgørelser til institutterne, og når vi deler viden og observationer med vores kolleger og direktion. 3. Du er resultatorienteret og tager ansvar Du har hele tiden fokus på at skabe resultater og tager ansvar for at nå i mål med dine opgaver. Kompleksiteten i opgaverne er høj, men alligevel kan du logisk og struktureret tage styring på dine opgaver. 4. Du er god til at samarbejde Du er god til at samarbejde med andre, også selvom de har en anden faglig baggrund. Du kan indgå i teams med både yngre og ældre medarbejdere, som på forskellige områder kan have mere erfaring end dig. Du kan også samarbejde med institutterne og holde en god dialog. Derudover forestiller vi os, at du: • er uddannet som cand. polit., cand. oecon., cand. jur., bankuddannet eller lign., • har erfaring fra den finansielle sektor, en anden styrelse eller tilsvarende, • eller har beskæftiget dig med det finansielle område i din uddannelse og har mod på at lære mere. Hvilke opgaver skal du især løse? Du vil blive del af et kontor med 21 medarbejdere. De fleste af os holder øje med, om de mellemstore pengeinstitutter er drevet forsvarligt, og om de har kapital nok til de risici, de har påtaget sig. Du skal være med til at vurdere, om en forretningsmodel er holdbar, om ledelse og styring lever op til lovgivningens krav og god praksis, om banken forstår sine risici og har tilstrækkeligt kapital, og i det hele taget om en bank overholder den finansielle regulering. Vi tager på inspektioner ude i bankerne. Det fylder en væsentlig del af vores hverdag at forberede og gennemføre inspektionerne. Vi har en del rejseaktivitet, 4-8 uger om året. Når vi ikke er i gang med inspektionsarbejdet, har vi en del løbende overvågning af pengeinstitutterne, sagsbehandling og for juristen også lidt reguleringsarbejde. Vi er desuden ansvarlige for væsentlige dele af regelsættet om bankernes kapitalkrav. Det fastlægges i vid udstrækning i internationalt, og vi er aktive i at følge, deltage og forhandle i Basel-Komitéen, i EU på politisk niveau og især på teknisk niveau i den europæiske banktilsynsmyndighed EBA. Bliv en del af BANK2 Vi fører tilsyn med de mellemstore banker. Og så er vi stolte af at være husets eksperter på væsentlige områder som opgørelse af kapitalkrav og bankers styring af markedsrisiko. På den måde bliver vores stærke faglighed bragt i spil i hele Finanstilsynet, hvor vi kender processerne fra A til Z. Mulighederne for hurtigt at få ansvar er gode på kontoret. Det samme er muligheden for at opbygge et godt netværk og få praktisk indblik i hinandens hverdag, når vi sammen er på undersøgelser rundt om i landet. Vi arbejder også internationalt og videndeler på tværs af landegrænser. Hvordan er dine ansættelsesvilkår? Din ansættelse sker efter gældende overenskomst mellem AC og Finansministeriet. I forbindelse med ansættelse skal du fremvise straffeattest. Vi har et internt karriere- og kompetenceprogram, og når det kommer til arbejdsvilkår, er vi også en attraktiv arbejdsplads. Vi har flekstidsordning, kantineordning, massageordning, renseriordning, fri parkering og fodbold-, løbe- og badmintonklubber. Sådan ansøger du Send din ansøgning via vores elektroniske ansøgningssystem på finanstilsynet.dk senest den 11. april 2018 kl. 12. Husk at uploade dit CV, eksamensbeviser og andre relevante bilag sammen med din ansøgning. Vi tager ikke ansøgninger i betragtning, der er blevet indsendt på anden vis. Vi opfordrer alle interesserede uanset alder, køn, religion eller etnisk tilhørsforhold til at søge stillingen. Spørgsmål? Har du spørgsmål, er du velkommen til at ringe til kontorchef Sean Hove på tlf. 33 55 82 79. Oplysninger om løn- og ansættelsesvilkår kan du få ved at henvende dig til vores HR-rekrutteringspartner Søren Bay Ivarsson på tlf. 91 33 70 82. Du kan læse mere om Finanstilsynet på http://www.finanstilsynet.dk – særligt under rubrikken ”Karriere”. Du kan også finde os på LinkedIn ved at søge på Finanstilsynet Danmark.]