[Vil du være med til at igangsætte, deltage i og lede interdisciplinære forskningsprojekter baseret på brede tværfaglige partnerskaber, samskabelse med borgere og professionelle aktører samt gennemførelse af komplekse interventioner i lokalsamfundet? Og har du lyst til at blive en del af et nytænkende, innovativt og sprudlende miljø på enheden for Sundhedsfremme med mere end 50 ansatte.   Steno Diabetes Center Copenhagen (SDCC) søger en seniorforsker eller forsker til forskningsgruppen Diabetes Forebyggelsesforskning i enheden for sundhedsfremme inden for ovennævnte områder med tiltrædelse 1. juni 2018 eller snarest derefter.    Forskningsgruppen Diabetes Forebyggelsesforskning  Forskningen har fokus på primær og sekundær forebyggelse af overvægt og type 2-diabetes, set i et livsforløb. På tværs af sektorer arbejder vi med forebyggelse blandt målgrupper som børn, unge, familier og ældre, bl.a. i udsatte boligområder. Forskningen sigter mod at implementere og opskalere komplekse interventioner, hvor fysisk aktivitet, sunde madvaner, social kapital og trivsel er centrale elementer. Vi tilstræber at inddrage alle relevante aktører fra idé- og udviklingsfasen for at sikre grundlaget for efterfølgende implementering og skalering.     Forskerne i gruppen repræsenterer folkesundhedsvidenskab, idræt, biologi og medicin med relevant videreuddannelse indenfor folkesundhed og sundhedspædagogik. Gruppen har to strategiske fokusområder: 1) Børn og unge og 2) Lokalsamfundet som setting.    Stillingen  Som forsker eller seniorforsker vil du selvstændigt skulle forske indenfor rammerne af igangværende og nye projekter og initiativer. Vi forventer, at du deltager aktivt i feltarbejde og supervision heraf, herunder facilitering af samskabende processer samt indsamling og analyse af data. Formidling af dine forskningsresultater vil ske både videnskabeligt, men også populærvidenskabeligt og i offentlige arrangementer og debatter. Stillingen indeholder desuden forskningsbaseret undervisning og uddannelse og vejlednings- og supervisionsansvar overfor yngre kollegaer og studerende. Du må påregne at bruge tid på udvikling, fondansøgning, partnerskabs-opbygning og ledelse af forskningsbaserede interventions­projekter.   Ansættelsen er på fuld tid, og stillingen er placeret i Diabetes Forebyggelsesforskning med reference til forskningsleder Paul Bloch.   Din profil   Du har en ph.d. eller doktorgrad, gerne     med seniorforskerkvalificering, inden for en relevant disciplin, fx psykologi, sociologi     eller folkesundhedsvidenskab.  Du har erfaring med tværfaglig     interventionsforskning med fokus på borgerinvolvering i primær forebyggelse af livsstilsrelaterede     sygdomme, herunder type 2diabetes.  Du har erfaring med forskningsbaseret udvikling     af koncepter, tilgange og metoder, der understøtter sundhedsfremmende udvikling     i lokalsamfund.   Du har faglig og menneskelig modenhed     og kan arbejde både selvstændigt og i tæt samarbejde i en tværfaglig gruppe.  Du mestrer til fulde dansk og engelsk i tale og skrift.   Løn og ansættelsesvilkår  Stillingen er en fast stilling med tiltrædelse pr. 1. juni 2018 eller snarest derefter. Løn og ansættelsesvilkår fastsættes i henhold til gældende regional overenskomst.    Ansøgningen  Send en motiveret ansøgning på dansk eller engelsk, som indeholder din motivation og baggrund for at søge stillingen (max 1 side), CV og publikationsliste, dokumentation for kvalifikationer og uddannelser, samt to relevante videnskabelige artikler, som du har skrevet. Ansøgningsfristen er mandag den 16. april 2018.    Kontakt  Hvis du vil vide mere om stillingen, er du velkommen til at kontakte forskningsleder Paul Bloch (tlf: 30912920) eller sundhedsfremmechef Bjarne Bruun Jensen (tlf: 30913266)   Om Steno Diabetes Center Copenhagen  Steno Diabetes Center Copenhagen er et visionært diabetescenter for hele Region Hovedstaden. SDCC er specialiseret i behandling, forskning og forebyggelse af diabetes og i uddannelse af sundhedspersonale inden for diabetes. SDCC er Skandinaviens største diabetesklinik og behandler hvert år ca. 9.000 personer med diabetes fra Region Hovedstaden. Læs mere på www.sdcc.dk og følg SDCC på Twitter og LinkedIn. ]