[Erhvervsministeriet arbejder for at skabe fremtidsrettede vækstvilkår, så det er attraktivt at bo, arbejde og drive virksomhed i Danmark. Kontorchefstillingen er placeret i departementets erhvervsøkonomiske område 1 – område for vækst og konkurrenceevne.      Om os    Arbejdet med at styrke danske virksomheders vækstvilkår spænder bredt: Fra digitalisering af dansk erhvervsliv til vækst- og rammevilkår inden for bl.a. skat, arbejdsmarked, uddannelse, energi og ressourceeffektivitet. Vi udarbejder analyser og redegørelser, fx om vækst og konkurrenceevne og Danmarks digitale vækst. Ministerbetjeningen er en stor del af vores hverdag. Vi indgår i arbejdet med en lang række aktuelle politiske sager, forbereder sager til de centrale regeringsudvalg og indgår i forberedelsen af mange af regeringens udspil. I det daglige arbejder vi tæt sammen med de øvrige ministerier, virksomheder, brancheorganisationer og styrelser, bl.a. via arbejdet med vækstteam. Vi er godt 20 medarbejdere, og vi prioriterer videndeling, samarbejde og højt humør i en ofte hektisk hverdag. 1. marts blev området udvidet med en kontorchef, så der fremadrettet vil være tre kontorchefer.   Om jobbet    Du skal være med til at udforme og koordinere politiske udspil og bidrage til, at regeringens kommende Strategi for Danmarks digitale vækst, Teknologipagt og erhvervs- og iværksætterinitiativer føres ud i livet. Samtidigt skal du arbejde med forberedelse af ministerens sager og forberede drøftelser i regeringens økonomiudvalg på en række faglige områder. Du vil skulle udvikle ministeriets produktivitetsanalyser på virksomhedsdata og sikre et fortsat stærkt analytisk miljø. Du vil få ansvar for den årlige Redegørelse om vækst og konkurrenceevne. Du vil få en spændende og varieret hverdag tæt på de politiske beslutninger, hvor der er fokus på at levere bidrag af høj kvalitet – ofte med kort frist. I området vil du få to kontorchefkolleger.    Om dig    Ved besættelse af stillingen lægger vi vægt på, at du har en samfundsvidenskabelig videregående uddannelse enten som økonom eller meget talstærk scient.pol., og har erfaring med, eller lyst til, personaleledelse. Det er afgørende, at du har politisk flair, gennemslagskraft og gode samarbejdsevner, som du bruger til at skabe løsninger på tværs af forskellige synspunkter og interesser. Det er en fordel, hvis du har erfaring fra centraladministrationen, herunder med betjening af det politiske system. En meget stor del af arbejdet foregår således i tæt samspil med andre ministerier og med eksterne interessenter.     Arbejdet er på et højt fagligt niveau, og du skal derfor være analytisk skarp, hurtig til - sammen med dine medarbejdere - at finde frem til essensen af en problemstilling og kunne vejlede dem i at formidle den kort og klart. Din ledelsesstil er åben, samarbejdende og inddragende, ligesom du uddelegerer ansvar og opgaver gennem klare rammer og retningslinjer.     Om ansættelsen    Stillingen er klassificeret i løngruppe 1 og ansættelsen sker i henhold til rammeaftalen for kontraktansættelse af chefer i staten på åremål. Der er mulighed for forhandling af yderligere tillæg.     Interesseret?  Vil du høre mere om stillingen, kan du kontakte erhvervsøkonomisk direktør Søren Gaard på telefon: 91 33 71 11 eller på mail: sga@em.dk.    Ansøgningen sendes via ministeriets elektroniske ansøgningsmodul på www.em.dk/job-og-karriere/ledige-stillinger. Din ansøgning med CV og eksamensbevis skal være modtaget senest den 8. april 2018.     Stillingen er til besættelse snarest muligt, dog senest 1. juni. I forbindelse med rekrutteringsprocessen vil der blive anvendt ledelsestest.     Vi ønsker en medarbejdersammensætning, der afspejler det omgivende samfund. Derfor opfordrer vi alle, uanset personlig baggrund, til at søge.   ]