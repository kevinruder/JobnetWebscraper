[Center for Beskæftigelse, Sprog og Integration (CBSI) har til opgave at sikre, at ledige borgere tilknyttet centret bliver selvforsørgende så hurtigt som muligt enten gennem job eller uddannelse. Indsatsen sker i form af undervisning, formidling af virksomhedsplaceringer og job m.v. Den borgerrettede indsats for centrets forskellige målgrupper understøttes af et team af administrative medarbejdere.      Arbejdsopgaver    Som medarbejder i vores kursistadministration skal du være med til at støtte centrets borgerrettede aktiviteter gennem en professionel administrativ support. Det betyder bl.a., at du skal være med til at     holde administrativt styr på deltagernes forløb (bookninger, fremmødelister m.v.)    modtage telefoniske sygemeldinger fra deltagerne og spørge ind til fraværsårsagen    afløse i vores reception/modtagelse    besvare telefoniske henvendelser    kvalitetssikre data    bestille tolke.      Vi forventer, at du  har erfaring fra en lignende stilling, er god til it (Excel), gerne kendskab til Fasit og er hurtig til at taste    har erfaring med og trives med opgaver i et call center og i en reception    er driftssikker og trives i en travl hverdag    er systematisk, struktureret og god til selv at tage initiativer    er imødekommende og serviceorienteret    er indstillet på at være en del af et velfungerende team    vil tage aktivt del i at skabe en positiv dagligdag i et hus med 220 kollegaer og en stor daglig kontaktflade til såvel kollegaer som borgere tilknyttet centret.      Vi tilbyder dig    Et spændende og varieret administrativt job med stor kontaktflade. Du får kompetente og engagerede kollegaer, der yder en seriøs indsats i et uhøjtideligt miljø.     CBSI beskæftiger ca. 220 medarbejdere. CBSI er en del af Beskæftigelses- og Integrationsforvaltningen (BIF) i Københavns Kommune og har til opgave at sikre, at flest muligt borgere bliver i stand til at forsørge sig selv enten gennem job eller uddannelse. CBSI har også ansvaret for modtagelsen og indkvarteringen af de københavnske flygtninge og for den beskæftigelsesrettede indsats. CBSI har endvidere en særlig opgave i BIF, idet CBSI’s sprogcenter tilbyder danskuddannelse til alle københavnere der modtager ydelse.     CBSI ligger fire minutter fra Nørrebro Station på Hejrevej i Nordvestkvarteret.     BIF er en værdi- og resultatorienteret organisation. Vores arbejde bæres af værdierne om, at vi gør det muligt, vi gør det sammen, og vi gør det ordentligt.     Vi formulerer klare mål for vores indsatser på beskæftigelses- og inklusionsområdet, og vi følger op på målene i en åben og konstruktiv dialog, som sikrer læring og udvikling.      Løn- og ansættelsesvilkår    Løn- og ansættelsesvilkår vil være i henhold til HK-overenskomsten for kontoradministrative på det kommunale område. Herudover kan der forhandles tillæg i forhold til kvalifikationer efter aftale om Ny løn. Stillingen søges besat den 1. juni 2018 eller snarest muligt.    Yderligere oplysninger    Hvis du vil vide mere om stillingen, er du velkommen til at kontakte afdelingschef Lena Ahrenst (CBSI) på 5162 6765.     Beskæftigelses- og Integrationsforvaltningen har 1.700 medarbejdere fordelt på en centralforvaltning og ni decentrale, udførende enheder: fire jobcentre (jobservice), tre beskæftigelsescentre (aktive tilbud), et ydelsesservicecenter og Københavns Erhvervshus. Du kan læse mere om Københavns Kommune og Beskæftigelses- og Integrationsforvaltningen på www.kk.dk.     Søg stillingen via nedenstående link senest fredag den 6. april 2018.]