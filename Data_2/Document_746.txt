[Afdeling for Arbejdsmarkedsfastholdelse i Center for Arbejdsmarked og Borgerservice i Sorø Kommune søger erfaren projektmedarbejder til udførelse af virksomheds- og borgerrettede opgaver, som kan bidrage til at skabe gode resultater, med et højt fagligt niveau, i vores arbejde med fleksjobvisiterede.
Hvem er vi?
Vi er i den samlede afdeling 13 medarbejdere, der udfører myndighedsopgaver inden for sygedagpenge-, ledighedsydelses-, fleksjobs- og revalideringsområdet.
Udover disse, er der et antal fast tilknyttede konsulenter, der varetager den virksomhedsrettede indsats samt forskellige afklarende og støttende funktioner.
Du vil indgå som konsulent tilknyttet fleksjobteamet, hvor du vil skulle arbejde sammen med de to medarbejdere, der varetager myndighedsopgaverne.
Vi keder os bestemt ikke, da vi altid har noget at lave, men har selvfølgelig også tid til at hjælpe hinanden.
Vi har fleksibel arbejdstid, og vi har både lov og pligt til at medvirke til, at vi sammen har en god og sjov arbejdsdag, i en god tone.
Vi vægter vores arbejdsmiljø meget højt, og afdelingens mantra er ”ordentlighed”.
I løbet af 2018 vil vi skærpe vores fokus på at generere endnu bedre resultater og skabe et endnu bedre flow i vores sager på fleksjobområdet og vi har brug for hjælp til at sikre dette fremadrettet.
Vi ønsker særligt at styrke den tidlige indsats med jobrettede tilbud, opsøgende kontakt til virksomheder samt tæt kontakt med vores ledige fleksjobvisiterede.
Hvad skal vi have hjælp til?
Du skal blandt andet:

Medvirke til at sikre at fleksjobbere i ”småjobs” får mulighed for øgning af det ugentlige timetal.
Bidrage til jobskabelse igennem deltagelse i samtaler, jobrettede aktiviteter og møder med virksomheder.
Medvirke til at sikre faglig kvalitet i Jobcenterets jobrettede tilbud.
Være et supplement til sagsbehandlerens udførelse af myndighedsopgaver.
Selv sikre sagsgange og dokumentation omkring dine aftaler og opgaver, men ellers vil du dog kun i meget ringe omfang selv skulle udføre myndighedsopgaver.
Hvem er du?

Du har relevant erfaring fra tidligere lignende opgaveløsning.
Du er god til at se muligheder
Du arbejder selvstændigt, målrettet, struktureret og med høj datadisciplin
Du mestrer selvstændigt at tilrettelægge din arbejdsdag ud fra vores afdelings milepæle og opmærksomhedspunkter
Og...

Du holder af at arbejde højt specialiseret og med at etablere gode relationer til virksomheder og borgerne
Du er indstillet på at yde en indsats svarende til 37 timer om ugen
Hvordan så med rammerne?
Vi kan blandt andet tilbyde:

Fantastiske kolleger
En passende arbejdsmængde
Rig adgang til faglig sparring og udvikling
Du vil blive ansat i 37 timer om ugen, og foreløbigt i 12 måneder, og aflønning vil ske i henhold til reglerne for Ny Løn - og i øvrigt efter kvalifikationer.
Stillingen forventes at kunne blive en fast stilling, hvis resultatskabelsen er tilstrækkelig stor.
Hvad gør du nu?
Du sender os din ansøgning så vi har den senest mandag den 26. marts 2018, kl. 08.00.
Du sender ansøgningen på mail til: job-abc@soroe.dk.
Anfør ”Fleksjobkonsulent ” i emnefeltet i mailen.
Hvis du har spørgsmål, eller i øvrigt mangler oplysninger om stillingen, kontakter du leder af Afdeling for Arbejdsmarkedsfastholdelse, Brian Brabrand-Lindeberg, på telefon 21 14 46 64.
Ansættelsessamtaler forventes afholdt tirsdag den 27. marts.
Sorø Kommune opfordrer alle til at søge stillingen uanset køn, alder, etnisk baggrund, handicap m.v.
Sorø Kommune er i øvrigt en fuldstændig røgfri arbejdsplads]