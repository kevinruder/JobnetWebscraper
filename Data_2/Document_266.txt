[Undervisningsministeriets departement søger 2 nye kollegaer, der har lyst til at arbejde med uddannelsespolitik og -økonomi, herunder udarbejdelse af analyser bl.a. med fokus på samspillet mellem uddannelse og arbejdsmarked. Om afdelingen Økonomistyringskontor 1 og 2 hører under departementets Økonomi- og Koncernafdelingen, der arbejder med økonomiske analyser, bidrag til politiske forhandlinger og trepartsdrøftelser samt implementering af politiske tiltag. Afdelingen har mange berøringsflader i ministeriet, da økonomivurderinger indgår som en central del i alle politiske tiltag. Afdelingen har ansvar for udarbejdelse af finanslov for samlet set 30 milliarder kroner til uddannelsesområdet. Om arbejdsopgaverne Vi søger 2 nye kollegaer til Økonomistyringskontor 1 og 2 inden for hhv. gymnasieområdet og praktikplads- og voksen- og efteruddannelsesområdet. Gymnasieområdet Som kollega i Økonomistyringskontor 1 vil dine opgaver blandt andet vedrøre økonomianalyser på de gymnasiale uddannelser. En gymnasial uddannelse er i dag de fleste unges foretrukne uddannelsesvalg, og staten bruger ca. 12 milliarder kroner årligt på disse uddannelser ekskl. SU mv. Dine opgaver vil bl.a. omfatte: • Udarbejdelse af analyser og vurdering af økonomiske konsekvenser ved politiske forslag på gymnasieområdet. • Opfølgning og implementering af politiske tiltag, herunder gymnasiereformen, socialt taxameter mv. • Udarbejdelse af notater og beregninger til politiske forhandlinger. • Finanslovsarbejde, herunder prognoser, budgettering og løbende opfølgning. Praktikpladsområdet og voksen- og efteruddannelsesområdet Som kollega i Økonomistyringskontor 2 vil dine opgaver blandt andet vedrøre analyser og udvikling af økonomiske modeller på praktikpladsområdet og voksen- og efteruddannelsesområdet. Begge områder er kendetegnet ved et tæt samspil til beskæftigelsespolitikken og et løbende samarbejde med arbejdsmarkedets parter. Dine opgaver vil bl.a. omfatte: • Udarbejdelse af analyser og vurdering af økonomiske konsekvenser ved forslag på praktik- og voksen- og efteruddannelsesområdet. • Opfølgning og implementering af politiske tiltag, herunder trepartsaftaler. • Udarbejdelse af notater og beregninger til politiske forhandlinger. • Finanslovsarbejde, herunder prognoser, budgettering og løbende opfølgning. Om dig Vi lægger generelt vægt på, at du: • har en økonomisk eller samfundsvidenskabelig kandidatuddannelse som fx cand.polit., cand.oecon, cand. scient.pol. eller lignende. • er dygtig til dit fag og nysgerrig på at omsætte dine faglige styrker i konkrete løsninger. • kan omsætte tal og data til styringsmæssige og uddannelsespolitiske initiativer. • kan formidle økonomiske analyser og beregninger i skriftlige notater. • kan arbejde selvstændigt og struktureret, samtidig med at du er engageret og samarbejdsorienteret. • er interesseret i at arbejde i en politisk organisation, hvor deadlines kan være korte. • er god til Excel og har erfaring med data- og analysearbejde. Det vil være en fordel, hvis du har forudgående kendskab til SAS, Stata eller lignende, men det er ikke et krav. Om os Vi er ca. 20 medarbejdere i Økonomistyringskontor 1 og 2, der arbejder tæt sammen om fælles opgaver. Vi kan tilbyde et ungt, dynamisk og attraktivt miljø med dygtige kollegaer og udfordrende opgaver. Vi har travlt, men vi lægger vægt på at have det sjovt, mens vi arbejder. Vi har en uformel omgangstone og er gode til at hygge os sammen i dagligdagen og til sociale arrangementer. I dit daglige arbejde vil du få kontakt til forskellige samarbejdspartnere både internt i ministeriet og eksternt blandt øvrige ministerier, arbejdsmarkedets parter mv. Løn- og ansættelsesvilkår Du bliver ansat som AC-fuldmægtig efter fællesoverenskomst for akademikere i staten. Der kan være mulighed for at forhandle tillæg afhængigt af dine kvalifikationer. Ansættelse snarest muligt. Vil du vide mere? Hvis du har spørgsmål til stillingen, er du velkommen til at kontakte kontorchef Kasper Warrer (ØK2) på telefon 3392 5133 eller kontorchef Therese Thulstrup (ØK1) på telefon 3392 5057. Du kan også læse mere om Undervisningsministeriet på vores hjemmeside uvm.dk. Sådan søger du Send din ansøgning, cv og eksamensbevis elektronisk senest fredag den 6. april 2018. Du søger stillingen via vores hjemmeside uvm.dk/job. Vi forventer at holde samtaler i uge 15 og uge 16. Der kan i forbindelse med samtalerne indgå en mindre test. Vi ønsker, at medarbejdernes sammensætning afspejler samfundets og ser frem til din ansøgning uanset personlig baggrund – vi ser kun på kvalifikationer og kompetencer. ]