[Erfaren jurist til Nationalt Genom Center   I december 2016 lancerede regeringen og Danske Regioner i fælleskab en ny national strategi for Personlig Medicin. Strategien skal medvirke til, at patienter kan få mere effektiv behandling med færre bivirkninger i fremtiden. En central drivkraft for strategien er oprettelsen af et Nationalt Genom Center, der skal sikre at en række initiativer fra strategien bliver ført ud i livet. Arbejdet med at opbygge Nationalt Genom Center er i gang. Vi søger derfor en dygtig og erfaren jurist, der har ambitioner og evner til at opbygge en skarp juridisk profil for en helt ny institution på sundhedsområdet.    Dine arbejdsopgaver  Som Nationalt Genom Centers jurist får du mulighed for at arbejde i krydsfeltet mellem databeskyttelse, it – og informationssikkerhed, forvaltningsret og den daglige drift af en politisk styret organisation. Der er tale om en meget bred opgaveportefølje, og du vil i tæt samarbejde med dine kolleger i Nationalt Genom Center, og jurister i Sundheds – og Ældreministeriets koncern, skulle udvikle identitet og juridiske rutiner, som det nye center skal stå på.     Dine kvalifikationer   Du trives i en mindre organisation og med mange forskellige eksterne samarbejdsrelationer. Du udviser stor selvstændighed og har evne til at drive opgaver målrettet og effektivt fra begyndelse til afslutning – samtidig med, at du sætter en ære i godt samarbejde og sparring på tværs. Du arbejder struktureret, og er omstillingsparat og fleksibel i forhold til nye opgaver og udfordringer.    Du har en baggrund som cand.jur., og har særlig interesse i og forståelse for sammenhængen mellem databeskyttelse, it – og informationssikkerhed, forvaltningsret og den daglige drift af en politisk styret organisation. Konkrete erfaringer med det databeskyttelsesretlige område vil være en stor fordel.    Vi forventer desuden, at du   •	har stærke juridiske kompetencer   •	har politisk forståelse og hurtigt kan sætte dig ind i nye problemstillinger   •	har en god dømmekraft og kan skabe resultater   •	har gode formidlingsevner   •	er initiativrig og løsningsorienteret   •	er robust og trives i en ofte travl og omskiftelig hverdag med forskelligartede opgaver og mange deadlines.     Nationalt Genom Center   Nationalt Genom Center skal være omdrejningspunkt for en visionær og balanceret udvikling af Personlig Medicin i Danmark, og oprettes som en selvstændig organisation under Sundheds – og Ældreministeriet.    Centeret skal, i tæt samarbejde med bl.a. de stærke sundhedsfaglige miljøer og forskningsverdenen på tværs af landet, være med til at virkeliggøre regeringens og Danske Regioners strategi for Personlig Medicin. Centret skal bl.a. opbygge en fælles national informationsinfrastruktur – dvs. sikre hele set-up’et så indsamlede prøver fra patienter kan genomsekventeres, og data kan analyseres, når der er brug for det til behandling eller forskning. Det kræver en enorm datakraft i supercomputeranlæg, og det kræver høj sikkerhed og godt samarbejde på tværs af landet. Centeret skal også medvirke til at sikre, at borgere og patienter inddrages i udviklingen af Personlig Medicin i Danmark, og at de etiske og juridiske aspekter forbundet med en øget anvendelse af genomsekventerings-teknologier kommunikeres klart og tydeligt. Centeret sekretariatsbetjener bestyrelsen for den nationale strategi for Personlig Medicin og tilhørende rådgivende udvalg.    Rammerne for centerets virke vil blive fastsat af det lovforslag, der i øjeblikket er under behandling i Folketinget.    Nationalt Genom Center er pt. placeret på Ørestads Boulevard 5, 2300 København S, hvor blandt andet Sundhedsdatastyrelsen og Statens Serum Institut er beliggende. Centeret forventes at blive en mindre organisation med en kerne på ca. 15 ansatte, idet den største del af medarbejderne, der i dagligdagen skal være med til at realisere Personlig Medicin i Danmark, også fremover vil være placeret ude i landet tæt på patienterne. Bredt samarbejde på tværs af landet med regioner, universiteter, organisationer mv. er afgørende for centerets arbejde.    Mere information om den nationale strategi for Personlig Medicin og Nationalt Genom Center findes på www.sum.dk under TEMA.     Vi tilbyder   Vi tilbyder et engageret fagligt arbejdsmiljø, mange forskelligartede opgaver og store muligheder for at du kan sætte dit eget præg på opgaveløsningen. Du kommer til at arbejde med et område, der har stor bevågenhed, og i en koncern med et meget dedikeret fokus på databeskyttelse.    Du vil, i tæt samarbejde med de sundhedsfaglige miljøer i hele landet, bidrage til implementeringen af en af de fremmeste teknologier på sundhedsområdet samt ny viden i sundhedsvæsenet, der har potentiale til at gøre en afgørende forskel for patienterne.    Løn og ansættelsesvilkår   Ansættelsen sker iht. gældende overenskomst mellem Finansministeriet og Akademikernes Centralorganisation.   Du vil blive lønindplaceret efter kvalifikationer og erfaring.   Der er tale om en fuldtidsstilling med ansættelse hurtigst muligt.    Yderligere oplysninger   Ønsker du yderligere oplysninger om stillingen, er du velkommen til at kontakte chefkonsulent Kasper Lindegaard-Hjulmann (6165 0416) eller direktør Gert Sørensen (2286 3266).    Din ansøgning  Klik på "søg stillingen" og send os din ansøgning med CV og eksamensbevis.  Ansættelsessamtaler forventes afholdt hhv. mandag 9. april 2018 (1. samtale) og tirsdag 17. april 2018 (2. samtale).]