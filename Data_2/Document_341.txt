[Til vores kontor i Herning søger vi en Business Intelligence-systemkonsulent med god evne til at sætte sig ind i kundernes forskelligartede forretninger og opgaver. Var det noget for dig?
Et konsulentjob med alsidige opgaver
Som BI-systemkonsulent hos InfoSuite skal du være med til at øge værdien af InfoSuite Business Intelligence hos vores eksisterende kunder og deltage i implementeringen af løsninger hos nye kunder. Du vil også kunne deltage i arbejdet med udvikling af InfoSuite Business Templates.
Du vil således primært arbejde med implementering af datamodeller, strukturer, analyser og rapporter i InfoSuites backend såvel som frontend.
Det er et selvstændigt job, hvor du har stor indflydelse på din egen hverdag. Sparring med kunder og kolleger er en naturlig del af hverdagen. Løsning af den konkrete opgave foretages enten alene eller i samarbejde med andre.
Er du den rette?
Du har formentlig erfaring som BI-konsulent, controller eller analytiker og en IT-uddannelsesmæssig baggrund. Du har indgående kendskab til databasestrukturer og er erfaren med SQL. Du er vant til at håndtere mange typer af data og har samtidig en god forståelse for hvordan datasammenhænge kan skabe værdifuldt forretningsindsigt.
Vi søger en motiveret og energifyldt kollega med let til smil og en positiv tilgang til de mødte problemstillinger. Du arbejder seriøst, professionelt og målrettet med opgaverne. Du sætter en ære i at aflevere til aftalt tid og i høj kvalitet og er indstillet på at lære nyt omkring de metoder og værktøjer, som vi anvender. Som en del af opstarten hos os vil du gennemgå et struktureret og gennemprøvet uddannelsesforløb.
Vi tilbyder mere end bare et job
InfoSuite er et mindre firma i Herning med store vækstambitioner. Vi vægter engagement, fællesskab, humor og balance mellem arbejde og fritid. Du får mulighed for at arbejde ud fra fleksible arbejdstider, og du får selv et stort medansvar i at planlægge din arbejdsdag.
Hos os får du mulighed for at arbejde med spændende og varierende opgaver i et inspirerende arbejdsmiljø. Der arbejdes i et delvist åbent kontorlandskab, hvor arbejdsformen er uhøjtidelig og foregår i samarbejde med dine kolleger.
Faglig og menneskelig udvikling er en vigtig del af vores firmakultur. Vi ser det som et plus, hvis vores medarbejdere søger ny viden og uddannelse.
Hvem er vi?
InfoSuite udvikler, sælger og implementerer Business Intelligence- og budgetteringsløsninger til mellemstore virksomheder i både Danmark og udlandet. Virksomheden er velkonsolideret, har hovedsæde i Herning og beskæftiger 30 medarbejdere i Danmark og Ukraine. InfoSuite er kendetegnet ved en styringsform og en kultur, der sikrer en høj grad af selvstændigt engagement og samhørighed.
InfoSuite har i mere end 25 år leveret intelligent information til mange tusinde daglige brugere. Vores kunder befinder sig inden for mange erhvervsgrene. Vi har særligt meget fokus på at levere løsninger til forsikrings-, tekstil- og foodvirksomheder.
Datadreven beslutningsstøtte bliver vigtigere og vigtigere, og der er et stort potentiale i markedet. InfoSuite har en solid forretning med et godt udgangspunkt for at drive de ambitiøse vækstmål, der er sat for de kommende år.
Kontakt og ansøgning
Har du spørgsmål til stillingen, er du velkommen til at kontakte Teamleder, Flemming Rasmussen på tlf. 2526 5107 eller fr@infosuite.dk. Du skal sende din ansøgning til info@infosuite.dk, mrk. e-mailen “BI-systemkonsulent”.
Ansøgninger behandles løbende. Opstart er hurtigst muligt.]