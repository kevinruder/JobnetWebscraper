[Brænder du for laboratoriearbejde inden for klinisk forskning og udvikling, så er du måske en af vores kommende nye kollegaer…    Vi søger to engagerede og selvstændige bioanalytikere/laboranter som har lyst til at arbejde med at udvikle metoder og håndtere biokemiske målinger i blod- og væv i større prøveserier fra kliniske forskningsprojekter.    Hvad skal du lave?    Din opgave bliver at udføre analysearbejde i tæt samarbejde med den projektansvarlige forsker. Du vil indgå i et team af forskningsbioanalytikere, som varetager arbejde med både kvantitative analyser og prøveforberedelser i relation til biobanker.    I den ene stilling bliver dine primære opgaver at:    •	Udvikle og indkøre protein-baserede LC-MS analyser af kliniske prøver i samarbejde med den projektansvarlige biokemiker;   •	Selvstændigt varetage LC-MS baseret analysearbejde med prøvemateriale fra større kliniske kohorter herunder -opsætning, analysering og databehandling;   •	Betjene, vedligeholde og fejlfinde på LC-MS udstyr i samarbejde med den projektansvarlige biokemiker;   •	Udføre øvrige proteinanalyser og FPLC;    I den anden stilling bliver dine primære opgaver at:    •	Udvikle og indkøre immunkemiske analyser (ELISA) af kliniske prøver i samarbejde med den projektansvarlige forsker;   •	Selvstændigt varetage analysearbejde med prøvemateriale fra større kliniske kohorter herunder -opsætning, analysering, databehandling og kvalitetssikring;   •	Betjene, vedligeholde og fejlfinde på immunoassay udstyr;   •	Deltage i det øvrige analysearbejde.    Hvem er vi?    Vi er Afdeling for Klinisk Biokemi og Farmakologi (KBF), der er en tværfaglig klinisk afdeling med to specialer – Klinisk Biokemi og Klinisk Farmakologi. Vi er ca. 260 medarbejdere og udfører ca. 10 millioner analyser i afdelingen om året. Inden for de to specialer har vi en stor udrednings- og rådgivningsaktivitet, herunder Lægemiddelinformationen samt udredning af patienter med blødnings- eller blodpropssygdomme. Derudover har afdelingen en lang række undervisningsopgaver på flere uddannelser ved Syddansk Universitet og bioanalytikeruddannelsen. Vi har stor forskningsaktivitet, og ønsker at styrke dette område.    Organisatorisk er afdelingen opbygget i 3 driftsafsnit, en forskningsenhed samt forskellige stabsfunktioner. De ledige stillinger hører under afd. KBFs forskningsenhed som omfatter et biomarkør -og proteomforskningslaboratorium, en arteriebiobank og et stamcellelaboratorium. Du vil blive tilknyttet forskningsenhedens biomarkør -og proteomforskningslaboratorium.    Vi anvender massespektrometri og immunkemiske teknikker til kvantitative og kvalitative analyser af kliniske prøver (blod og væv) med henblik på udvikling af prædiktive og diagnostiske sygdomsmarkører samt basal molekylær sygdomsforståelse. Biomarkørlaboratoriet råder over udstyr til avanceret massespektrometri-baseret proteinanalyse samt udstyr til immunoassays, immunoblotting og væskekromatografi (FPLC/HPLC).     Hvem er du?   Vi ser gerne, at du:   •	Er uddannet bioanalytiker, laborant eller lignende;   •	Har erfaring med LC-MS og/eller kvantitative immunkemiske analyser (ELISA og lign)   •	Har erfaring med proteinanalytiske teknikker som fx SDS-PAGE, Western blotting, HPLC eller FPLC   •	Er god til at kommunikere;   •	Har flair for IT;   •	Er struktureret og god til at dokumentere dit arbejde;   •	Er løsningsorienteret og selvstændig;   •	Er god til at indgå i teamarbejde   •	Har lyst til en stilling, hvor du selv har indflydelse på tilrettelæggelse og planlægning af dit daglige arbejde;   •	Har et godt humør og ønsker at bidrage til et godt arbejdsmiljø.     Hvad tilbyder vi?    •	En spændende og udfordrende stilling på 37 timer;   •	Grundig oplæring i afsnittes arbejdsområder;   •	Mulighed for at opnå personlig og faglig udvikling;   •	Mulighed for deltagelse i relevante kurser og kongresser;   •	Tæt samarbejde med søde og dygtige kollegaer.     Har du spørgsmål?    For yderligere oplysninger vedrørende LC-MS stillingen er du velkommen til at kontakte biokemiker, lektor Martin Overgaard tlf. 5142 1211. For spørgsmål vedrørende ELISA stillingen er du velkommen til at kontakte overlæge, professor Lars Melholt Rasmussen tlf. 2115 8116    Tiltrædelse pr. 1. juni eller efter aftale.    Der er ansøgningsfrist mandag  den 9. april 2018    Arbejdsstedet er Afdeling for Klinisk Biokemi og Farmakologi, Odense Universitetshospital i Odense. Løn og ansættelsesvilkår sker iht. overenskomst mellem Dbio og Regionernes lønnings- og takstnævn.   Der vil være 3 måneds prøvetid for ansøgere, der ikke i dag er ansat i Region Syddanmark.    OUH er et røgfrit hospital.   ]