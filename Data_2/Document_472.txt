[Vil du være med til at kontrollere, at pensionsinstitutternes pensionsafkast beskattes korrekt? Har du interesse i og teoretisk viden om skat og pension? Har du indsigt i økonomiske sammenhænge i regnskaber? Så er her muligheden for at gøre en synlig forskel for den danske velfærdsmodel og skatteborgerne. Vi søger lige nu en specialist til vores enhed i Middelfart. Om jobbet Som specialist på pensionsafkastbeskatningsområdet vil din primære opgave være kontrol af pensionsinstitutternes afregning af pensionsafkastskat (PAL-skat), herunder gennemgang af regnskaber, skattetekniske beregninger og andet data, som pensionsinstitutterne stiller til rådighed. Kontrollen foregår i samarbejde med 2-4 fagligt kompetente kolleger, hvor du, efterhånden som du kommer ind i opgaven, vil få mere og mere ansvar. Du vil komme til at udarbejde sagsnotater, rapporter og sagsfremstillinger med henblik på at træffe afgørelser. Udgående kontrol vil være en del af dine opgaver, hvorfor du må forvente ca. 10-20 rejsedage af 2-3 dages varighed med overnatning om året. Idet opgavemængden er stigende og stadig mere kompleks, søger vi en kompetent kollega, der kan bidrage med at løse opgaven. Din baggrund Der er flere indgangsvinkler til jobbet, men du har formentlig en økonomisk uddannelse, gerne inden for finansiering og regnskab, eksempelvis aktuar, cand. merc. aud., cand.merc.fir, cand.merc.fin, cand.oecon, cand.polit, HD-R eller lignende. Dog er det en forudsætning, at du har erfaring med og viden om pensionsafkastbeskatning, og du kan videreformidle din viden til kolleger og samarbejdspartnere. Herudover er det en fordel, hvis du har kendskab til Pensionsbeskatningsloven (PBL) og at du har praktisk erfaring med regnskabsanalyse. Du har en konstruktiv tilgang til problemstillinger og arbejder løsningsorienteret. Det er afgørende, at du har gode kommunikationsevner, da kundekontakt er en stor del af vores hverdag. Du skal kunne udtrykke dig klart og præcist i både skrift og tale, da du ofte skal formidle kompliceret information på en forståelig måde til bl.a. borgere og pensionsinstitutter. Du formår at arbejde sammen med kollegaer i et team for at løse opgaverne. Du arbejder analytisk, fokuseret og gerne med en stor rutine i Excel. Din nye arbejdsplads Opgaverne, du skal være med til at løse, placeres i Skattestyrelsen, som kommer til at bestå af ca. 3.500 medarbejdere og får til huse i 17 byer fordelt over hele landet. Du kan se frem til at blive en del af en spændende og travl arbejdsplads. Vi er fagligt stolte – og det med god grund. Vi løser vores opgaver med høj kvalitet, og er dermed en vigtig brik i skatteforvaltningens primære opgaver, som er finansieringen af det danske velfærdssamfund. Vi har travlt, men har også tid til faglig fordybelse. Du vil altid være omgivet af gode kolleger, og der benyttes en uhøjtidelig omgangstone. Ansøgning og kontakt Send din ansøgning, cv, dokumentation for uddannelse samt yderligere relevant materiale senest 4. april 2018. Ønsker du yderligere oplysninger om stillingen, er du velkommen til at kontakte Funktionsleder Jan Rasmussen på telefon 72 38 84 11. Vi forventer at afholde samtaler i uge 15 2018. Løn- og ansættelsesvilkår i henhold til gældende overenskomst. Du bliver ansat i Skatteministeriet med tilhørende institutioner. Dit fysiske arbejdssted vil indtil 3. kvartal 2020 være Skattecenter Middelfart, Teglgårdsparken 19, 5500 Middelfart, hvorefter enheden flytter til Odense. Om Skattestyrelsen Som led i regeringens plan ”Fra én styrelse til syv styrelser – skatteforvaltningen 2021” vil SKAT fra den 1. juli 2018 blive erstattet af syv nye styrelser under Skatteministeriet, hvoraf Skattestyrelsen er den ene. De nye styrelser oprettes med ansvaret for hver sin kerneopgave inden for én juridisk myndighed under Skatteministeriet, så der sikres smidigt samarbejde på tværs af alle skatteforvaltningens opgaver. Den vigtigste opgave er at sikre, at borgere og virksomheder nemt og korrekt betaler deres skatter, afgifter og gæld til det offentlige. Du kan læse mere herom på http://www.fra1til7.dk. Skattestyrelsens kerneopgave vil være afregning, vejledning og kontrol af skatter og afgifter. Skatte og afgifter udgør langt størstedelen af indtægterne til det offentlige, og er dermed et helt afgørende grundlag for finansieringen af velfærdssamfundet. Styrelsen vil blive ansvarlig for, at der implementeres arbejdsgange, processer og systemer, som giver en mere effektiv og korrekt betaling af skatter og afgifter, samt ansvarlig for at sikre at vejlednings- og kontrolarbejdet bliver tæt integreret. Skatteministeriet opfordrer alle kvalificerede ansøgere, uanset alder, køn, religion eller etnisk tilhørsforhold til at søge. ]