[Vi søger en teamleder for Kvalitetsteamet, som kan indtræde i et dynamisk team af kvalitetskonsulenter og deltage i sparringen med Kvalitets- & Forbedringschefen og sikre koordination og prioritering af teamets opgaver.    Sydvestjysk Sygehus (SVS) har mange års tradition for systematisk og evidensbaseret arbejde med kvalitet. Vi er i en spændende udviklingsfase, hvor vi opruster vores evne til at skabe forbedringer og effektivisere processer til gavn for vore patienter og den faglige udvikling. Sygehuset arbejder på i højere grad at integrere arbejdet med kvalitet, patientsikkerhed og brugerinddragelse. Vi har en ambition om at give patienten en endnu tydeligere stemme i kvalitets- og forbedringsarbejdet og har en målsætning om at styrke den systematiske inddragelse af patienter og pårørende.    Afdelingen og teamet  Kvalitets- og Forbedringsafdelingen på Sydvestjysk Sygehus er en stabsafdeling inddelt i fem teams, hvor medarbejderne arbejder som konsulenter og rådgivere indenfor kvalitet og forbedring, kommunesamarbejde, innovation, presse, web og intern kommunikation. Afdelingen orienterer sig i omverdenen og arbejder så vidt muligt ud fra en forskningsbaseret tilgang.   Kvalitetsteamet består af 6 konsulenter, der med forskellige kompetencer og i tæt samarbejde med teamleder og Kvalitets- og Forbedringschef, skal bidrage til kvalitetsudviklingen på sygehuset. Teamet er beskæftiget med en vifte af kvalitetsemner indenfor områderne brugerinddragelse, data og monitorering samt patientsikkerhed f.eks. patientrapporterede oplysninger (PRO), brugerstyring, patient-pårørendepanel, patienttilfredshedsundersøgelser, kliniske kvalitetsdatabaser, utilsigtede hændelser, hjertestop, tidlig opsporing af kritisk sygdom (TOKS) og implementeringen af den ’patientansvarlige læge’.   Om Stillingen  Som teamleder vil du referere til Kvalitets- & Forbedringschefen, som har ansvaret for afdelingens 30 medarbejdere. Dit faglige ansvarsområde bliver:   •	Varetage rådgivnings- og konsulentopgaver  •	Faglig sparring med konsulenterne i kvalitetsteamet herunder sikre koordination og prioritering af opgaver  •	Fungere som tovholder for større tværgående kvalitetsinitiativer som f.eks. implementeringen af den ’patientansvarlige læge’  •	Deltage i sparring med Kvalitets- og Forbedringschefen  •	Facilitere igangsættelse af projekter og initiativer med udgangspunkt i regionale og nationale mål sammen med Kvalitets- og Forbedringschefen - se Nationale mål for Sundhedsvæsenet  •	Sikre overensstemmelse mellem SVS strategi og kvalitetsinitiativer  •	Rådgive og sparre med afdelingsledere og nøglepersoner på kvalitetsområdet mht. kvalitetsudvikling  •	Understøtte samarbejdet på tværs af faglige teams i afdelingen  •	Deltagelse i regionale kvalitets- og arbejdsgrupper   Kvalifikationer og kompetencer   Som teamleder skal du have:  •	Videregående uddannelse på kandidat- eller masterniveau f.eks. sundhedsfaglig kandidat, kandidat i folkesundsvidenskab, farmaci eller lignende  •	Sundhedsfaglig eller kvalitetsorienteret baggrund samt ledelseserfaring er en fordel  •	Flere års erfaring med kvalitet- og forbedringsarbejde og evt. forskning og Phd  •	Bredt kendskab til inddragelse af patienter og pårørende på organisatorisk niveau  •	Evnen til at facilitere gennem motivation og med anerkendelse af forskellige fagområder og kompetencer  •	Evne til at agere i en politisk styret organisation og til at kunne kommunikere på flere niveauer  •	Kendskab til organisering af sundhedsvæsnet   Arbejdstid og -fordeling  Stillingen er en fuldtidsstilling på 37 timer pr. uge.    Løn- og ansættelsesforhold  Aflønning efter gældende overenskomst.    Yderligere information   Har du spørgsmål til stillingen, er du velkommen til at kontakte Kvalitets- og Forbedringschef Linda Schumann Scheel tlf. 2148 5925   Ansøgning   Ansøgningsfrist den 15. april 2018 Første samtale vil være den 19. april, 2. samtale d. 26. april.  Om Sydvestjysk Sygehus    Sydvestjysk Sygehus er et veldrevet akutsygehus med høj faglighed for det sydvestjyske område i Region Syddanmark. Sygehuset har aktiviteter i henholdsvis Esbjerg og Grindsted samt en veneklinik i Brørup. Sydvestjysk Sygehus rummer de fleste kliniske specialer på et højt fagligt niveau sammen med en udbygget og moderne diagnostisk funktion. Der behandles ca. 40.000 indlagte patienter om året, og der gennemføres ca. 285.000 ambulante besøg på årlig basis. Sygehuset er i en positiv udvikling med en fortsat ambition om at være et effektivt og imødekommende sygehus valgt af patienterne. Det er Danmarks 5. største akutsygehus med en nybygget og velfungerende FAM, som fordrer en høj grad af tværgående aktivitet og samarbejde for at opnå optimalt patientfokus og effektive patientforløb. Der er mange spændende aktiviteter i gang på sygehuset: der bygges ny sengebygning, som tages i brug i 2019/20, der arbejdes med patient- og pårørende involvering, kvalitets og forbedringsarbejdet vægtes højt, herunder Den Syddanske Forbedringsmodel. Der er gode samarbejdsrelationer i det tværsektorielle samarbejde og der er mulighed for at deltage i udviklings- og forskningsinitiativer.      ]